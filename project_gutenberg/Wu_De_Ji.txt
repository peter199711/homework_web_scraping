　　按《史記》及《吳越春秋》自禹治水已後分定九州。《禹貢》揚州之域吳國四至東亘滄溟西連荊郢南括越表北臨大江蓋吳國之本界也。今郡在京師東南三千一百九十里當磨蝎斗女之位列婺女星之分野。從秦始皇并吞六國之後至漢順帝永建四年有山陰縣人殷重獻策於帝請分江置兩浙詔司空王襲封從錢唐江中分向東為會稽郡向西為吳郡。至陳朝貞明元年改為吳州。隋文帝開皇九年改郡邑至橫山東新立城郭一本云「隋開皇十三年改為蘇州。」唐武德七年移新州却復舊址升為望管縣七鄉一百九十四戶一十四萬三一本作「二」。千二一本作「三」。百六十一。兩稅茶鹽酒等錢六十九萬二千八百八十五貫七十六文。　　吳縣九萬九一本作「七」。千九百六十三貫三百七十三一本無「三」字。文　　長洲縣九萬八千五百七十六貫五百七十六文　　嘉興縣一十七萬八千七十六貫一百二十文　　昆山縣一十萬九千五百三貫七百三十八文　　常熟縣九萬七百五十貫七百七十四一本無「四」字。文　　華亭縣七萬二千一百八十二貫四百三十一文　　海鹽縣四萬六千五百八十一貫五十八文。　　續添吳江縣三萬六千二百六十九貫一百文　　使司割隸醬菜錢一十萬七千七百二十貫二百四一本作「三」。十六一本作「八」。文　　留蘇州軍事醬菜衣糧等錢一十七萬八千三百四十九貫九十八文一本作「九百二文」。　　團練使軍資等三十一本無「十」字。萬六一本作「七」。千八百三十貫文送納一本無「納」字。上都。　　地名甄冑水名通波城號闔閭臺曰姑蘇。隩壤千里是號全吳。昔周太王三子長泰伯、次仲雍、次季歷。季歷生子昌有聖瑞。太王有疾泰伯、仲雍以入山采藥乃奔吳文身斷髮示不可用以讓季歷。子昌立是為西伯即文王也。吳人義泰伯歸之為王。泰伯三讓弟仲雍仲雍立號句吳。殂卒葬梅里。而仲雍立。仲雍生季簡季簡生叔達叔達生周章周章卒。其後至壽夢始別築城為宮室於平門西北二里自泰伯至壽夢十九世。壽夢生四子長諸樊次餘祭次餘昧、次季札。季札賢壽夢欲立之季札讓不可乃立諸樊。諸樊卒吳人固立札札不受棄室而耕之野乃止。封札於延陵號曰延陵季子而餘祭立。四年吳使季子行聘諸國餘祭卒授弟餘昧立四年卒。欲授立季札季札讓逃去。餘昧之子曰僚立為諸樊之子公子光所弒在位十三年。僚好炙魚非專諸炙不食。諸樊之子光潛以百金令專諸進魚王僚置匕首於炙魚中刺僚死。子光篡立是為闔閭。王又令刺客要離袖劍殺吳公子慶忌即王僚子也。季子歷三年還聞僚被弒乃匍匐往其墳號哭。於是子光謝過於季子季子曰「苟先君無廢祀民無廢主社稷有奉「有奉」一本作「有本」。乃吾君也。哀死事生以待天命耳。」　　闔閭城周敬王六年伍子胥築。大城周迴四十五里三十步小城八里六百六十步。陸門八以象天之八風水門八以象地之八卦。《吳都賦》云「通門二八水道陸衢」是也。西閶、胥二門南盤、蛇二門東婁、匠二門北齊、平二門。不開東門者為絕越之故也。西閶、胥門下錢本另為一條。　　閶門亦號破楚門吳伐楚大軍從此門出。陸機詩曰「閶門勢嵯峨飛閣跨通波。」又孔子登山望東吳閶門嘆曰「吳門有白氣如練。」今置曳練坊及望館坊因此。　　胥門本伍子胥宅因名。石碑見在。出太湖等道水陸二路今陸廢。門南三里有儲城越疑作吳。王貯糧處。十五里有魚城越王養魚處。門西南有越來溪。　　盤門古作蟠門嘗刻木作蟠龍鎮此以厭越。又云水陸相半沿洄屈曲故名盤門。又云吳大帝蟠龍故名。門內有武烈大帝廟在祀典。東南二里有後漢破虜將軍孫堅墳又有討逆將軍孫策墳。　　蛇門南面有陸無水春申君造以禦越軍。在巳地以屬蛇因號蛇門。前漢梅福字子真為南昌尉避王莽亂政稱得仙棄妻子易姓名。有人見福隱市卒即此門也。　　匠門又名干將門。東南水陸二路今陸路廢。出海道通大萊一作海。沿松江下滬瀆。闔閭使干將於此鑄劍采五山之精合五金之英使童女三百人祭爐神鼓橐金銀不銷鐵汁不下。其妻莫邪曰「鐵汁不下有計。」干將曰「先師歐冶鑄劍之穎不銷親鑠耳以然成物吾何難哉可女人娉爐神當得之。」莫耶聞語投入爐中鐵汁出遂成二劍。雄號干將作龜文雌號莫邪鰻文。餘鑄得三千并號作龜文劍。干將進雄劍於吳王而藏雌劍時時悲鳴憶其雄也。門南三里有葑門、赤門有赤欄將軍墳在蛇門東陸無水道故名赤門。東南角又有魴鱮門吳曾魴鱮見因號并非八門之數也。　　婁門本號疁門。東南秦時有古疁縣。至漢王莽改為婁縣。東南二里有漢吳邵太守朱梁墳本名肇避後漢和帝諱改為梁今吳郡朱氏皆梁之後。塘北有顧三老墳見存。　　齊門北通毘陵。昔齊景公女聘吳太子終累闔閭長子、夫差兄也。齊女喪夫每思家國因號齊門。後葬常熟海隅山東南嶺與仲雍、周章等墳相近。葬畢化白龍沖天而去今號為母冢墳。門東二里有廬江太守關臻墳。　　平門北面有水陸通毘陵。子胥平齊大軍從此門出故號平門。東北三里有殷賢臣申公《太平寰宇記》引《郡國志》云「申公巫臣冢在匠門西南疑此處誤衍申公二字。」巫咸墳亦號巫門。西北二里有吳偏將軍孫武墳。西北三里有醬醋城漢劉濞築。東北三里有潁川太守陸宏墳。　　吳縣望在郡下秦始皇二十六年置。漢王莽改泰德縣。陳貞明元年後主復為吳縣。隋開皇九年越國公楊素移郡及縣於橫山東五里。今復移城內。管鄉三十戶三萬八千三百六十一坊三十。　　吳公子慶忌墳在縣西北三十五里今呼慶墳。　　步騭墳在縣西北三里。隲仕吳為驃騎將軍代陸遜為丞相有石碑見存臨頓橋西南。　　周瑜墳在縣東二里。瑜字公瑾廬江舒人。仕吳大將軍、南郡大守。美姿貌時年二十四吳中皆呼為周郎。及孫權稱尊號謂公卿曰「非周公瑾不帝矣」瑜少精思音樂雖三爵之後樂有闕誤必知之則回顧。時人謠曰「曲有誤周郎顧。」　　顧野王墳在橫山東平陸地遺言不起墳。野王宇體倫仕陳武帝為門下侍郎。博綜群書廣搜經籍撰梁《瑞應圖》七十卷、《御覽》三百六十卷。宮人各念一卷常隨駕行內人謂之「着脚《御覽》」。　　姑蘇臺在吳縣西南三十五里。闔閭造經營九年始成。其臺高三百丈望見三百里外作九曲路以登之。　　射臺在吳縣橫山安平里。　　鴨城在吳縣東南二十里。　　匠門外沙里中《吳郡志》引下有「吳王築以養鴨」六字。城東五里有猪墳是吳王畜猪之所。東二里有豆園吳王養馬處。又有鷄陂闔閭置豆園在陂東。　　織里今織里橋在麗娃鄉俗呼失履橋、利娃鄉訛也。　　澹臺湖在吳縣東南十里。孔子弟子澹臺滅明字子羽宅陷為湖湖側有墳。　　夏駕湖壽夢盛夏乘駕納涼之處。鑿湖為池置苑為囿故今有苑橋之名。　　蔡經宅在吳縣西北五十步。經後漢人有道術煉大丹服菖蒲得仙。今蔡仙鄉即其隱處也。　　馮驩宅在吳縣東北二里五十步。驩孟嘗君門下客。今有彈鋏巷其墳在側石碑見存。　　長洲縣望在郡下貞觀七年分吳縣界以苑為名。地名茂苑水名仙山鄉。東一百里有秦時古疁縣王莽改為婁縣。北三里有甪溪廣八里深四丈西入太湖。北四十里有湖廣四里深三丈。縣北二十七里有岑陂、夏駕陂、馬的陂吳國古有此。管坊三十鄉三十戶二萬三千七百。　　華池在長洲縣大雲鄉安昌里。　　華林園在長洲縣華林橋。　　南宮城在長洲縣干將鄉長樂里。　　嘉興縣本號長水縣在郡南一百四十三里。周敬王十年置在谷口湖。秦始皇二十六年重移改由拳縣。黃龍三年嘉禾野生改禾興縣。吳赤烏五年避吳王太子名改嘉興縣。前有晉一作「南齊」。妓錢唐蘇小小墓東五里有天心池。東二里有會稽太守朱買臣墳。西五百步有晉兵部尚書徐恬宅捨為靈光寺。縣北三十里有槜里地是吳越戰敵處。縣南一百里有語兒亭句踐令范蠡取西施以獻夫差西施於路與范蠡潛通三年始達於吳逐生一子至此亭其子一歲能言因名語兒亭。《越絕書》曰「西施亡吳國後復歸范蠡同泛五湖而去。」東二十五里有長谷亭入華亭縣。西北行七十里有震澤。今升縣望管鄉五十戶二萬七千五十四。　　昆山縣在郡東七十里地名全吳水名新陽。貞觀十三年分在吳縣東置縣。東南一百九十里有晉將軍袁山松城隆安二年築。時為吳郡太守以禦孫恩軍在滬瀆江濱半毀江中。山松能楷書梁武帝評其書云「山松書如深山道士見人便欲縮頭。」卒贈司空將軍葬橫山東二里。會昌四年升縣管鄉二十四戶一萬三千九百八一。　　常熟縣在郡北一百里漢建安二年分吳縣海虞置本號海虞縣至唐貞觀九年改常熟縣。北一百九十步有孔子弟子言偃宅中有聖井闊三尺深十丈。傍有盟盟北百步有浣紗石可方四丈。縣北二里有海隅山仲雍、周章并葬山東嶺上。闔閭三子長曰終累婚齊女蚤亡亦葬此山。山有三洞穴穴側有石壇周迴六十丈。山東二里有石室太公呂望避紂之處。山西北三里有越王句踐廟郭西二里有夫差廟拆姑蘇臺造。管鄉二十四戶一萬三千八百二十。　　華亭縣在郡東一百六十里地名雲間水名谷水。天寶五年置。蓋晉元侯陸遜宅造池亭華麗故名。有陸遜、陸機、陸瑁三墳在東南二十五里橫山中。有鶴鳴、鶴唳、元鶴。管鄉二十二戶一萬二千七百八十。　　海鹽縣在郡東南二百二十里地名殷水水名福見。秦始皇二十六年置。陷為柘湖又改武原縣陷為當湖。隆安五年改東武洲移在故邑上。咸康七年改禦越復號海鹽縣。陳貞明元年割屬鹽官。武德七年隸歸嘉興。景雲二年重置。先天二年廢。開元五年刺史張廷珪奏請重置。縣東十一里有晉穆帝、何皇后宅。十五里有公孫捷、田開疆、古冶子三墳俱事齊景公勇烈有功於景公。為晏子佞以桃二顆令言功三人同日死葬于此縣。東南三十里有秦柱山有五百童女避秦始皇難於此後并得仙。縣西五里有會骸山是陸華兄弟尋金牛之處。管鄉一十五戶一萬三千二百。會昌四年升為縣。　　虎邱山避唐太祖諱改為武邱山又名海涌山在吳縣西北九里二百步。闔閭葬此山中發五郡之人作冢銅椁三重水銀灌體金銀為坑。《史記》云「闔閭冢在吳縣閶門外以十萬人治冢取土臨湖。葬經三日白虎鋸其上故名虎邱山。」《吳越春秋》云「闔閭葬虎邱十萬人治。葬經三日金精化為白虎蹲其上因號虎邱。」秦始皇東巡至虎邱求吳王寶劍。其虎當墳而踞始皇以劍擊之不及誤中于石。其虎西走二十五里忽失。《吳郡志》引《吳地記》「失」字下作「因名其地曰虎疁」。于今虎疁唐諱虎錢氏諱疁改為滸墅。劍無復獲乃陷成池故號劍池。池旁有石可坐千人號千人石。其山本晉司徒王珣與弟司空王珉之別墅。咸和二年捨山宅為東西二寺立祠於山。寺側有貞娘墓吳國之佳麗也。行客才子多題詩墓上。有舉子譚銖作詩一絕其後人稍稍息筆。　　花山在吳縣西三十里。其山蓊鬱幽邃。晉太康二年生千葉石蓮花因名。山東二里有胥屏亭吳王闔閭置。亭東二里有館娃宮吳人呼西施作娃夫差置今靈岩山是也。晉太尉陸玩捨宅置寺宮旁有石鼓大三十圍。《吳志》云「其鼓有兵則鳴。」晉隆安二年賊孫恩作亂鼓鳴。山上有池旱亦不涸。中有蒓甚美夏食之則去熱吳中以為佳品。　　支硎山在吳縣西十五里。晉支遁字道林嘗隱於此山後得道乘白馬升雲而去。山中有寺號曰報恩梁武帝置。　　岝崿山在吳縣西十二里。吳王僚葬此山中。有寺號思益梁天監二年置。　　餘杭山又名四飛山。舊《府志》引《吳地記》「以四面視之勢若飛動也。」在吳縣西北三十里有漢豫章太守陸烈墳東二里有漢山陰縣令陸寂墳。山有白土如玉甚光潤吳中每年取以充貢號曰石脂亦曰白堊、白蟮。東三里有夫差義子墳十八所。《圖經續記》云「夫差墓在吳縣西餘杭山之卑猶位今名陽山者是也宰嚭亦葬其旁。」　　橫山又名據湖山在吳縣西南十六里。中有朱植《吳郡志》引作「朱桓」。疑形諱或避宋諱也。墳及晉門下侍郎陸雲公墳。　　鷄籠山在吳縣西三十里。以形似鷄籠因名。晉太康二年司空陸玩葬此山掘得石鳳飛去今鳳凰墩是也。陸玩字士瑤為左僕射。蘇峻之難與兄曄隨帝在石頭城以曄、玩吳民之望不敢加逼遷。既登公輔嘗嘆息謂賓客曰「我為三公是天下無人。」其謙抑若是。疾薨以佐命之勛特置七十家守墳。子納字祖言清操絕俗不改素業為吳興守。至郡不受俸祿。征討大都督謝安詣納殊無供辦茶果清談而退終尚書令亦葬此山。　　卑猶山在吳縣西二十里吳太宰嚭所葬。嚭楚伯州犁之孫楚誅伯州犁奔吳吳以為大夫。讒佞夫差而誅子胥後句踐滅吳誅嚭以其不忠也。　　女墳湖在吳縣西北六里。《越絕書》曰「夫差小女字幼玉見父無道輕士重色其國必危遂願與書生韓重為偶。不果結怨而死。夫差思痛之金棺銅椁葬閶門外。其女化形而歌曰『南山有鳥北山張羅。鳥既高飛羅當奈何志欲從君讒言孔多。悲怨成疾沒身黃壚。』」又趙曄《吳越春秋》云「闔閭有女愛怨王先食蒸魚乃自殺。王痛之厚葬於閶門外。其女化為白鶴舞於吳市千萬人隨觀之。後陷成湖今號女墳湖。」　　流杯亭在女墳湖西二百步闔閭三月三日泛舟游賞之處。《吳郡志》引下有「今基隍猶存」五字。　　太湖。按《漢書志》云「《爾雅釋地》曰『吳越之間有具區。』郭璞云『今吳縣西南太湖即震澤也。中有包山去縣一百三十里其山高七十丈周迴四百里。下有洞庭穴人潛行水底無所不通號為地脉。又有大小二雷山。』」按《越絕書》曰「太湖周迴三萬六千頃亦曰五湖。」虞翻云「太湖有五道之別故謂之五湖。」《國語》曰「吳越戰於五湖。」在笠澤一湖耳。張勃《吳錄》云「五湖者太湖之別名以其周行五百里以五湖為名。」周處《風土記》曰「舜漁澤之所也。」《揚州記》曰「太湖一名震澤一名洞庭。今湖中包山有石穴其深莫知其極即十大洞天之第九林屋洞天也。」《洞庭山記》曰「洞庭有二穴東南入洞幽邃莫測。昔闔閭使令威丈人尋洞秉燭晝夜而行繼七十日不窮而返。啟王曰『初入洞口狹隘傴僂而入。約數里忽遇一石室可高二丈常垂津液。』內有石床枕硯石几上有素書三卷持回上於闔閭不識乃請孔子辯之。孔子曰『此夏禹之書并神仙之事言大道也。』王又令再入經二十日却返云『不似前也。唯上聞風水波濤又有異蟲撓人撲火石燕蝙蝠大如鳥前去不得。』丈人姓毛名萇號曰毛公。今洞庭有毛公宅石室并壇存焉。」　　松江一名松陵又名笠澤。《左傳》曰「越伐吳禦之笠澤。」其江之源連接太湖。一江東南流五十里入小湖一江東北二百六十里入於海一江西南流入震澤此三江之口也。咸仲云「松容也容裔之貌。」《尚書》云「三江既入震澤底定」是也。晉張翰仕齊王冏在京師見秋風起思松江鱸魚鱠遂命駕東歸。俄而冏敗人皆謂之見機。卒葬橫山東五里。　　唐曹恭王廟在松江。恭王太宗第十四子。調露元年則天皇后出為蘇州刺史。　　百口橋後漢郡人顧訓家有百口五世同居。鄉人效之共議近宅造百口橋以彰孝義也。　　乘魚橋在交讓瀆。郡人丁法海與琴高友善高世隱不仕共營東皋之田。時歲大稔二人共行田畔忽見一大鯉魚長可丈餘一角兩足雙翼舞於高田。法海試上魚背靜然不動良久遂下。請高登魚背魚乃舉翼飛騰沖天而去。　　琴高宅在交讓瀆法海寺西五十步。法海寺濟陽丁法海捨宅所置。法海蓋丁令威之裔。殿宇浮圖下有令威煉丹井也。　　皋橋在吳縣北三里有五十步。漢議郎皋伯通字奉鄉所居因名。伯通卒葬胥門西二百步號伯通墩。高士梁鴻隱居伯通廡下為人賃舂每歸妻為具食舉案齊眉。伯通察而異之曰「彼傭能使其妻敬之如此非凡人也。」舍之於家。鴻潛閉門著書十餘篇疾困告主人曰「昔延陵君葬子嬴、博之間不歸鄉里。慎勿令我子持喪歸去。」乃卒。伯通等求葬地於吳要離冢傍咸曰「要離烈士伯鸞清高宜令相近。」葬畢妻子歸扶風。　　都亭橋壽夢於此置都驛招四方賢客。基址見存。　　炭渚橋吳時海渚通源後沙漲為陸。基址見存。　　定跨橋闔閭於行苑內置游賞之處。基址見存。　　重元寺梁衛尉卿陸僧瓚天監二年旦暮見住宅有瑞雲重重覆之遂奏請捨宅為重雲寺。臺省誤寫為重元賜大梁廣德重元寺。　　乾元寺晉高士戴顒捨宅置。乾元初蘇州節度采訪使鄭桂清書寺額奉敕依年號為乾元寺。　　通元寺吳大帝孫權吳夫人捨宅置。晉建興二年郡東南二百六十里有滬瀆漁人夜見海上光明照水徹天。明日睹二石神像浮水上。眾言曰「水神也。」以三牲日祝迎之像背身泛流而去。時郡有信士朱膺及東陵寺尼率眾香花鐘磬入海迎之載入郡城。像至通元寺前諸寺競爭數百人牽拽不動。眾議云「像應居此寺。」言畢數人舁試像乃輕舉。便登寶殿神驗屢彰光明七日七夜不絕。梁簡文帝制《石佛碑》曰有迦葉佛、維衛佛。梵字刻于像背。唐東宮長史陸柬之書碑。中宗載初九年則天皇后遣使送珊瑚鏡一面、鉢一副宣賜供養兼改通元寺為重雲寺。開元五年改開元寺兼賜金魚字額。舊通元寺移鹽官縣東四十里鮑郎市。其後像失一軀後人造一軀以并之。龍光寺梁天監二年金紫光祿大夫陸杲字明霞捨宅置陸柬之書額。龍光寺下錢本另為一條。　　永定寺梁天監三年蘇州刺史吳郡顧彥先捨宅置陸鴻漸書額。　　宴聖一作「坐」。寺梁天監三年司徒長史吳郡張融捨宅置右衛翊陸彥遠書額。　　禪房寺宋建武二年蘇州刺史張岱捨宅置吳郡陸曾一作「魯」。書額。　　流水寺吳郡陸襄括宅置。三殿三樓高僧清閑建。吳郡縣令田業伯葉書額。　　唐慈寺宋建武元年高士將軍捨宅置。　　朱明寺。晉隆安二年郡人朱明孝義立身而家大富。與弟同居聽其妻言樹壞宅欲棄兄異居。明知弟意乃以金帛餘穀盡給與弟唯留空宅。忽一夕狂風驟雨悉吹財帛還歸明宅。弟與妻羞見鄉里自盡。明乃捨宅為寺號朱明寺。　　般若臺晉穆侯何準置。內有水池石橋銅像一軀高一丈六尺高士戴顒建。唐景龍二年有神光現數日不歇奉敕改神景寺。東北有般若橋因寺而名。　　崇福寺梁天監三年武帝置。周朝廢之。寶應元年重置造。　　龍興寺則天皇后置。御書額八方。開元五年再興此寺刺史張廷珪模勒御書于碑。　　慈悲寺齊永明二年吳人薛曇捨宅置。未周曇卒遺言遷其靈柩於殿下。　　陸卿寺梁莊捨宅置。　　崇善、王芝二觀并天監二年置。　　　　古館八所　　全吳。通波。龍門。臨頓。升羽。烏鵲。江風。夷亭。《吳郡志》引云「吳國古館三曰升月曰烏鵲曰江風。升月在帶城橋東。烏鵲在烏鵲橋今為營寨。江風在渴烏巷。又新館二曰通波曰全吳。」　　　　古坊六十所　　通波。三讓。水浮。闔閭。坤維。館娃。調啁。平權。金風。南宮。通關。舊《府志》作「闤」。盍簪。吳趨。自賁。南祀。長干。望館。曳練。萇楚。處暑。常棣。白華。即次。甘節。吳歈。洊雷。義和。噬嗑。嘉魚。陋蜀。　　已上三十坊在吳縣。　　遷善。旌孝。儒教。綉衣。太元。黃鸝。玉鉉。布德。立義。孫君。青陽。建善。從義。迎春。載耜。開冰。麗澤。釋菜。和令。夷則。南政。仲呂。必大。豸冠。八貂。同仁。天宮。布農。富春。「春」作「仁」。循陔。　　已上三十坊在長洲縣。吳地記後舊本原文　　周太王三子長曰泰伯次曰仲雍次曰季歷。季歷賢而生聖子文王昌。昌必有天下故泰伯以天下三讓於季歷焉。周與吳皆后稷之後姓姬氏。吳國泰伯在位四十九年無子弟仲雍立。　　周繇王在位三十七年。子熊遂立之。　　熊遂在位四十九年。子早軫立之。　　早軫在位五十九年。子款吾立之。　　款吾在位三十九年。兄夷處立之。　　夷處在位三八年。侄壁羽立之。　　璧羽在位三十六年。子齊元立之。　　齊元在位五十年。子柯盧立之。　　柯盧在位二十七年。弟柯轉立之。　　柯轉在位二十四年。子嬌夷立之。　　嬌夷在位二十四年。侄鴟夷立之。　　鴟夷在位三十年。子界嗣立之。　　界嗣在位三十五年。子知濟立之。　　知濟在位二十七年。子諸樊立之。　　諸樊在位十四年。弟餘濟立之。　　餘濟在位十七年。弟餘昧立之。　　餘昧在位二十一年。子僚立之。　　子僚在位十三年。堂弟子光立之。　　子光在位三十年。子光諸樊之子殺僚篡位號闔閭子夫差立之。　　夫差在位二十三年。為越王句踐所殺國滅。　　已上計二十五主治國總六百二十四年。　　羅城作亞字形周敬王六年丁亥造。至今唐乾符三年丙申凡一千八百九十五年。又至大宋淳熙十三年丙午總二千二百十五年。其城南北長十二里東西九里。城中有大河三橫四直蘇州名標十望地號六雄七縣八門皆通水陸。郡郭三百餘巷吳、長二縣古坊六十虹橋三百有餘。地廣人繁民多殷富古跡靈踪實異事。後因王郢叛亂羅城乃以重修。今姑纂成圖畫以俟後來者添修矣。
---
後集　　前記皆書傳所載雖略而具典。自唐王郢叛亂市邑廢毀刺史張搏重修羅城。并古今所創諸縣鄉坊廟、山塋墳墓、橋梁寺觀、聖賢靈迹或傳記無聞或廢興不一今釆摘縣錄據《圖經》選其確實者列於卷後。　　吳江縣梁開平三年錢氏奏請於松江置嘉興、海鹽二縣。晉天福四年置為秀州。　　平江軍太平興國二年錢氏改號。　　永昌北倉在子城西北六里五十步。　　西倉在子城西一百八十步。　　茭草場在子城西三里。　　商稅務在子城西三里一百八十步。　　茶鹽務在子城河西五步。　　都酒務在子城南二十步。　　崇節宮在子城東三里二十步。　　水軍第一指揮在州西六里二十步。　　水軍第二指揮在州北六里二十步。　　牢城在州西南二里二步。　　清務指揮在州西南二里二步。　　宣毅第十九指揮在州西南三里二十步。　　吳縣城地名姑蘇水名震澤境東西一百五里南北一百五十里。　　長洲縣境東西一百十一里南北九十里。　　昆山縣境東西二百六十里南北一百五十里。　　常熟縣境東西九十里南北一百里。　　吳江縣境東西一百八十里南北一百五十里。　　　　吳縣二十都　　吳門。利娃。永安。履仁。鳳凰。靈岩。橫山。太平。吳苑。至德。胥臺。南宮。西華。洞庭。長壽。蔡仙。姑蘇。震澤。長山。遵禮。　　　　長洲縣十九都　　上元。樂安。鳳池。清波。道義。大雲。東吳。武邱。吳宮。陳公。蘇臺。金鵝。習義。依仁。儒教。尹山。彭華。益地。東吳下鄉。　　　　昆山縣十四都　　朱塘。積善。金吳。水。永安。武元。安亭。臨江。湖川。春申。惠安。醋塘。新安。王樂。　　　　常熟縣十二都　　積善。開元。太平。感化。南沙。崇素。端委。歸政。雙鳳。思政。郭行。升平。　　　　吳江縣五鄉　　源澄。震澤。感化。久咏。范隅。　　社壇并風伯雨師壇并在吳縣西南五里。　　吳縣洞庭鎮在縣西南一百三十里。　　社下鎮在縣西八里。　　木瀆鎮在縣西南二十七里。　　神景宮在縣西南一百二十里太湖中。唐乾符二年置。　　洞庭宮在縣西南一百二十里。唐開成二年置。　　上真宮在縣西一百二十里。唐至德二年置。　　洞庭華嚴院在縣西南七十里。梁天監二年置。　　洞庭彌勒院在縣西南一百里。唐乾符二年置。　　洞庭小湖院在縣西南一百五十里。梁大同二年置。　　洞庭興福院在縣西南七十里。唐乾符元年置。　　洞庭上方院在縣西南一百二十里。唐會昌六年置。　　林屋洞天在洞庭西山幽邃奇絕乃真仙出洞府。據《仙經》人間三十六洞天其知者十。林屋第九洞天也。今皆羽客居之好道之士常所游覽時有遇焉。　　洞庭水月院在縣西南一百里。梁天監四年置。　　四無量寺在縣西七十里。唐大中元年置。　　天平寺在縣西南二十五里。唐寶曆二年置。　　昭明寺在縣西五十里古名昭王寺。梁天監二年昭明太子置。　　楞伽寺在縣西南二里。梁天監二年置。　　光福寺在縣西北七十里。梁天監二年置。　　天宮寺在縣西南四十里。梁天監二年置。　　寶華寺在縣西南三十里。梁天監二年置。舊名寶林院左含右面左含右面和尚住持以錫卓地為井。祥符中改智顯院。　　明因院在縣西南二十五里。晉天福九年置後改為薦福院。　　寶積院在縣西南二十里。隋大業四年置為塔院。　　翠峰院在縣西南七十里。唐咸通十六年置。　　景德寺在縣西北一里三十步。晉咸和二年獻穆公王珣、弟珉捨宅建。　　雍熙寺在縣北十步。梁天監二年置。舊名流水、法水等寺後於雍熙中失火燒毀遂改今名。　　瑞光寺在縣西南四里。開寶九年置舊名普濟院。　　西竺寺在縣西南一里六十七步。唐大中八年處州人馬厚捨宅為馬禪寺。晉天福八年錢氏改保壽院。祥符中改今額。　　　　橋梁一十九所　　樂橋。飲馬。孫老。渡僧。升平。白顯。太平。市曹。三太尉。黃牛坊。憩橋。小市。張廣。普濟。泰伯廟。杉瀆。西館。金師堂。　　　　續添橋梁　　吉利。成家。渡子。龍興寺。積善。三板。馬禪寺。白磰。剪金。過軍。雍熙寺後。絲行。吳縣東。吳縣西。烏盆。艇船。皋橋。朱明寺。魚行。女冠子院。開元寺。梅家。查家。烏鵲。盤門裏廟。雁門。朱勔宅前。景德寺。蔣侍郎。盧提邢。陸侍郎。雍熙寺西。　　長洲縣大元貞元年董總管移於平橋北衙東府前。吳縣亦然。舊址立夫子堂。　　天慶觀在縣西南一百五十步。唐開元中置為開元觀。至道中改玉清道觀。大中祥符二年改今額。大元貞元年改元妙觀。　　報恩寺在縣西北一里半。吳赤烏二年置後廢。周顯德二年重置。　　壽寧萬歲院在縣東一里半。唐咸通二年改為般若院。　　天宮院在縣東北五十步。唐景福元年置為武平院。祥符中改今額。　　明覺禪院在縣東南一里半。唐大中五年置。　　鎮國院後廢梁乾化四年錢氏置。大中祥符二年改今額。　　靈鷲院在縣北三百步。梁乾化三年錢氏改為水光院。祥符改今額。　　廣化寺在縣西。梁貞明二年錢氏置為崇吳院。祥符二年改今額。　　萬壽禪院在縣東南一里半。梁為安國禪院唐長壽二年改為長壽院。乾祐元年重修。祥符三年改今額。　　大中祥符尼寺在縣西北一里半。梁天監二年置後廢。梁龍德二年復置為福田寺。　　傳法尼寺在縣西一里。唐大中五年置後廢。梁乾化六年重置為禪興寺。祥符二年改今額。　　寧國尼寺在縣西南一里五十步建隆二年置為永安院。祥符二年改今額。　　仁王寺在縣東南一里。唐天福四年奏置為安吳院。祥符二年改今額。　　永福尼院在縣南一百六十步。唐咸通年置。　　資壽尼禪院在縣東南三百步。晉天福三年置。　　妙嚴尼禪院在縣西五十步。太平興國元年置。　　半塘法華院在縣西北七里十步。東晉時置。　　　　續添橋梁　　顧家。蔣家。乘魚。大郎。子城後。長洲縣東。天宮寺。張香。徐鯉魚。南倉。廣化寺後。阮橋。承天寺後寺前。竹隔。船舫。北寺東。篠橋。板橋。徐貴子。寧國寺。茭薦。通利。樂安。禪興寺。仰家。天慶觀。紅爐子。百口。蔣軍。李師堂。周太保。張馬步。鵝鴨。寶積寺。草鞋。靈鷲寺。周通。華家。華橋。程橋。望信。吳王。金母。閻橋。黃土塔。帶城。馬津。草橋。醋坊。臨頓。州前平橋。至道。新橋。甫橋。　　昆山縣景德寺在縣西南二百五十步。晉咸和二年置。舊名寶馬寺。景德二年改今額。　　慧聚寺在縣西北三里。梁天監十年置。初慧嚮法師居石室忽神人見前請助千工建寺。是夜風雨暴作如口出聲詰旦出視已成階陛矣。後寺不日而成。唐大中七年重修內有彌勒閣殿柱四壁有張僧繇畫龍仿佛存焉。　　慧嚴禪院在縣東三百步。梁開平三年置為昆福禪院。貞明五年重修。本朝年改今額。　　能仁禪院在縣東三十五里。唐天祐二年置。後長興三年改德義院。祥符中改今額。　　方泰寺在縣東七十里。唐大中三年置後廢天福三年增。　　南翔禪院在縣東一百十里。唐開成四年置後廢。光化二年重置。　　新安尼寺在縣東二百步。梁天監二年置。唐會昌五年廢。大七年重建。　　　　橋梁十四所　　望江。釘行。茶行。廟堂。魚行。秦迪。半道。鎮東。西板。昆山寺。紹法巷。酒坊。縣前。平橋。　　常熟縣乾元觀在縣西一里虞山南嶺下。梁天監五年置。天師張裕於此山修道白日上升遂於觀立碑。　　東靈寺在縣西一里。唐聖曆二年置舊名十興寺元在吳縣界。神龍元年改今額仍移於今所。　　慧日禪寺在縣西九十步。本常熟平禪院祥符元年改今額。　　天寧尼寺在縣西北一里。梁天監二年置。　　齊樂尼寺在縣西二百步。梁大同二年置。　　頂山禪院在縣西北十六里虞山北嶺下。梁大同二年置。　　延福禪院在縣西十三里虞山南嶺下。梁大同三年置。　　興福寺在縣西九里虞山北嶺下。梁大同三年置。　　勝法寺在縣東二十五里。唐乾元元年置為離宅寺。晉開運末改境寧寺。祥符元年改今額。　　　　橋梁五所　　言偃。信義。文學。仙。通泰。　　吳江縣應天禪院在縣西南里。唐乾符二年置。　　報恩禪院在縣東北二十五里。唐大中元年置。　　興寶寺在縣城內。晉天福七年置。　　寧境禪院在縣南一百里。晉開運二年置。　　法喜寺在縣東十八里。後唐長興元年置晉開運三年重修。　　　　橋梁十所　　雙鳳。醋坊。縣橋。世水。馬郄。通津。富基。八尺。德。徹浦。
