列女傳
---
列女傳
---
劉向
---
卷之一
---
有虞二妃
---
有虞二妃者帝堯之二女也。長娥皇次女英。舜父頑母嚚。父號瞽叟弟曰象敖游於嫚舜能諧柔之承事瞽叟以孝。母憎舜而愛象舜猶內治靡有姦意。四嶽薦之於堯堯乃妻以二女以觀厥內。二女承事舜於畎畝之中不以天子之女故而驕盈怠嫚猶謙謙恭儉思盡婦道。瞽叟與象謀殺舜。使塗廩舜歸告二女曰「父母使我塗廩我其往。」二女曰「往哉」舜既治廩乃捐階瞽叟焚廩舜往飛出。象復與父母謀使舜浚井。舜乃告二女二女曰「俞往哉」舜往浚井格其出入從掩舜潛出。時既不能殺舜瞽叟又速舜飲酒醉將殺之舜告二女二女乃與舜藥浴汪遂往舜終日飲酒不醉。舜之女弟繫憐之與二嫂諧。父母欲殺舜舜猶不怨怒之不已。舜往于田號泣日呼旻天呼父母。惟害若茲思慕不已。不怨其弟篤厚不怠。既納於百揆賓於四門選於林木入於大麓堯試之百方每事常謀於二女。舜既嗣位升為天子娥皇為后女英為妃。封象於有庳事瞽叟猶若初焉。天下稱二妃聰明貞仁。舜陟方死於蒼梧號曰重華。二妃死於江湘之間俗謂之湘君。君子曰「二妃德純而行篤。詩云「不顯惟德百辟其刑之。」此之謂也。
---
頌曰元始二妃帝堯之女嬪列有虞承舜於下以尊事卑終能勞苦瞽叟和寧卒享福祜。
---
棄母姜嫄
---
棄母姜嫄者邰侯之女也。當堯終生子。以為不祥而棄之隘巷牛羊避而不踐。乃送之平林之中後伐平林者咸薦之覆之。乃取置寒冰之上飛鳥傴翼之。姜嫄以為異乃收以歸。因命曰棄。姜嫄之性清靜專一好種稼穡。及棄長而教之種樹桑麻。棄之性明而仁能育其教卒致其名。堯使棄居稷官更國邰地遂封棄於邰號曰后稷。及堯崩舜即位乃命之曰「棄黎民阻飢汝居稷播時百穀。」其後世世居稷至周文武而興為天子。君子謂姜嫄靜而有化。詩云「赫赫姜嫄其德不回上帝是依。」又曰「思文后稷克配彼天立我烝民。」此之謂也。
---
頌曰棄母姜嫄清靜專一履跡而孕懼棄於野鳥獸覆翼乃復收恤卒為帝佐母道既畢。
---
契母簡狄
---
契母簡狄者有娀氏之長女也。當堯之時與其妹娣浴於玄丘之水。有玄鳥銜卵過而墜之。五色甚好簡狄與其妹娣競往取之。簡狄得而含之誤而吞之遂生契焉。簡狄性好人事之治上知天文樂於施惠。及契長而教之理順之序。契之性聰明而仁能育其教卒致其名。堯使為司徒封之於亳。及堯崩舜即位乃敕之曰「契百姓不親五品不遜汝作司徒而敬敷五教在寬。」其後世世居亳至殷湯興為天子。君子謂簡狄仁而有禮。詩云「有娀方將立子生商。又曰「天命玄鳥降而生商。」此之謂也。
---
頌曰契母簡狄敦仁勵翼吞卵產子遂自脩飾教以事理推恩有德契為帝輔蓋母有力。
---
啟母塗山
---
啟母者塗山氏長女也。夏禹娶以為妃。既生啟辛壬癸甲啟呱呱泣禹去而治水惟荒度土功三過其家不入其門。塗山獨明教訓而致其化焉。及啟長化其德而從其教卒致令名。禹為天子而啟為嗣持禹之功而不殞。君子謂塗山彊於教誨。詩云「釐爾士女從以孫子。」此之謂也。
---
頌曰啟母塗山維配帝禹辛壬癸甲禹往敷土啟呱呱泣母獨論序教訓以善卒繼其父。
---
湯妃有
---
湯妃有者有妊氏之女也。殷湯娶以為妃生仲壬外丙亦明教訓致其功。有妊之妃湯也統領九嬪後宮有序咸無妒媢逆理之人卒致王功。君子謂妃明而有序。詩云「窈窕淑女君子好逑。」言賢女能為君子和好眾妾其有之謂也。
---
頌曰湯妃有質行聰明媵從伊尹自夏適殷勤愨治中九嬪有行化訓內外亦無愆殃。
---
周室三母
---
三母者大姜、大任、大姒。大姜者王季之母有台氏之女。大王娶以為妃。生大伯、仲雍、王季。貞順率導靡有過失。大王謀事遷徙必與。大姜。君子謂大姜廣於德教。大任者文王之母摯任氏中女也。王季娶為妃。大任之性端一誠莊惟德之行。及其有娠目不視惡色耳不聽淫聲口不出敖言能以胎教。溲於豕牢而生文王。文王生而明聖大任教之以一而識百卒為周宗。君子謂大任為能胎教。古者婦人妊子寢不側坐不邊立不蹕不食邪味割不正不食席不正不坐目不視於邪色耳不聽於淫聲。夜則令瞽誦詩道正事。如此則生子形容端正才德必過人矣。故妊子之時必慎所感。感於善則善感於惡則惡。人生而肖萬物者皆其母感於物故形音肖之。文王母可謂知肖化矣。大姒者武王之母禹後有莘姒氏之女。仁而明道。文王嘉之親迎於渭造舟為梁。及入大姒思媚大姜、大任旦夕勤勞以進婦道。大姒號曰文母文王治外文母治內。大姒生十男長伯邑考、次武王發、次周公旦、次管叔鮮、次蔡叔度、次曹叔振鐸、次霍叔武、次成叔處、次康叔封、次聃季載。大姒教誨十子自少及長未嘗見邪僻之事。及其長文王繼而教之卒成武王周公之德。君子謂大姒仁明而有德。詩曰「大邦有子俔天之妹文定厥祥親迎于渭造舟為梁不顯其光。」又曰「大姒嗣徽音則百斯男。」此之謂也。
---
頌曰周室三母大姜任姒文武之興蓋由斯起。大姒最賢號曰文母。三姑之德亦甚大矣
---
衛姑定姜
---
衛姑定姜者衛定公之夫人公子之母也。公子既娶而死其婦無子畢三年之喪定姜歸其婦自送之至於野。恩愛哀思悲心感慟立而望之揮泣垂涕。乃賦詩曰「燕燕于飛差池其羽之子于歸遠送于野瞻望不及泣涕如雨。」送去歸泣而望之。又作詩曰「先君之思以畜寡人。」君子謂定姜為慈姑過而之厚。定公惡孫林父孫林父奔晉。晉侯使郤犨為請還定公欲辭定姜曰「不可是先君宗卿之嗣也。大國又以為請而弗許將亡。雖惡之不猶愈於亡乎君其忍之。夫安民而宥宗卿不亦可乎」定公遂復之。君子謂定姜能遠患難。詩曰「其儀不忒正是四國。」此之謂也。定公卒立敬姒之子衎為君是為獻公。獻公居喪而慢。定姜既哭而息見獻公之不哀也不內食飲嘆曰「是將敗衛國必先害善人天禍衛國也夫吾不獲鱄也使主社稷。」大夫聞之皆懼。孫文子自是不敢舍其重器於衛。鱄者獻公弟子鮮也。賢而定姜欲立之而不得。後獻公暴虐慢侮定姜。卒見逐走出亡至境使祝宗告亡且告無罪於廟。定姜曰「不可。若令無神不可誣。有罪若何告無罪也。且公之行舍大臣而與小臣謀一罪也。先君有衛卿以為師保而蔑之二罪也。余以巾櫛事先君而暴妾使余三罪也。告亡而已無告無罪。其後賴鱄力獻公復得反國。君子謂定姜能以辭教。詩云「我言惟服。」此之謂也。鄭皇耳率師侵衛孫文子卜追之獻兆於定姜曰「兆如山林有夫出征而喪其雄。」定姜曰「征者喪雄禦寇之利也。大夫圖之。」衛人追之獲皇耳於犬丘。君子謂定姜達於事情。詩云「左之左之君子宜之。」此之謂也。
---
頌曰衛姑定姜送婦作詩恩愛慈惠泣而望之。數諫獻公得其罪尤。聰明遠識麗於文辭。
---
齊女傅母
---
傅母者齊女之傅母也。女為衛莊公夫人號曰莊姜。姜交好。始往操行衰惰有冶容之行淫泆之心。傅母見其婦道不正諭之云「子之家世世尊榮當為民法則。子之質聰達於事當為人表式。儀貌壯麗不可不自脩整。衣錦絅裳飾在輿馬是不貴德也。」乃作詩曰「碩人其頎衣錦絅衣齊侯之子衛侯之妻東宮之妹邢侯之姨譚公維私。」砥厲女之心以高節以為人君之子弟為國君之夫人尤不可有邪僻之行焉。女遂感而自脩。君子善傅母之防未然也。莊姜者東宮得臣之妹也。無子。姆戴媯之子桓公公子州吁嬖人之子也。有寵驕而好兵莊公弗禁。後州吁果殺桓公。詩曰「毋教猱升木。」此之謂也。
---
頌曰齊女傅母防女未然稱列先祖莫不尊榮作詩明指使無辱先莊姜姆妹卒能脩身。
---
魯季敬姜
---
魯季敬姜者莒女也。號戴己。魯大夫公父穆伯之妻文伯之母季康子之從祖叔母也。博達知禮。穆伯先死敬姜守養。文伯出學而還歸敬姜側目而盼之。見其友上堂從後階降而卻行奉劍而正履若事父兄。文伯自以為成人矣。敬姜召而數之曰「昔者武王罷朝而結絲絕左右顧無可使結之者俯而自申之故能成王道。桓公坐友三人諫臣五人日舉過者三十人故能成伯業。周公一食而三吐哺一沐而三握髮所執贄而見於窮閭隘巷者七十餘人故能存周室。彼二聖一賢者皆霸王之君也而下人如此。其所與遊者皆過己者也。是以日益而不自知也。今以子年之少而位之卑所與遊者皆為服役。子之不益亦以明矣。」文伯乃謝罪。於是乃擇嚴師賢友而事之。所與遊處者皆黃耄倪齒也文伯引衽攘捲而親饋之。敬姜曰「子成人矣。」君子謂敬姜備於教化。詩云「濟濟多士文王以寧。」此之謂也。文伯相魯。敬姜謂之曰「吾語汝治國之要盡在經矣。夫幅者所以正曲枉也不可不彊故幅可以為將。畫者所以均不均、服不服也故畫可以為正。物者所以治蕪與莫也故物可以為都大夫。持交而不失出入不絕者捆也。捆可以為大行人也。推而往引而來者綜也。綜可以為關內之師。主多少之數者均也。均可以為內史。服重任行遠道正直而固者軸也。軸可以為相。舒而無窮者摘也。摘可以為三公。」文伯再拜受教。文伯退朝朝敬姜敬姜方績。文伯曰「以歜之家而主猶績懼干季孫之怒其以歜為不能事主乎」敬姜歎曰「魯其亡乎使童子備官而未之聞耶居吾語汝。昔聖王之處民也擇瘠土而處之勞其民而用之故長王天下。夫民勞則思思則善心生逸則淫淫則忘善忘善則惡心生。沃土之民不材淫也。瘠土之民嚮義勞也。是故天子大采朝日與三公九卿組織地德。日中考政與百官之政事使師尹維旅牧宣敘民事。少采夕月與太史司載糾虔天刑。日入監九御使潔奉禘郊之粢盛而後即安。諸侯朝脩天子之業令晝考其國夕省其典刑夜儆百工使無慆淫而後即安。卿大夫朝考其職晝講其庶政夕序其業夜庀其家事而後即安。士朝而受業晝而講隸夕而習復夜而討過無憾而後即安。自庶人以下明而動晦而休無自以怠。王后親織玄紞公侯之夫人加之以紘綖卿之內子為大帶命婦成祭服則士之妻加之以朝服自庶士以下皆衣其夫。社而賦事烝而獻功男女效績否則有辟古之制也。君子勞心小人勞力先王之訓也。自上以下誰敢淫心舍力。今我寡也爾又在下位朝夕處事猶恐忘先人之業況有怠惰其何以辟吾冀汝朝夕脩我曰必無廢先人爾今也曰胡不自安。以是承君之官余懼穆伯之絕嗣也。仲尼聞之曰「弟子記之季氏之婦不淫矣」詩曰「婦無公事休其蠶織。」言婦人以織績為公事者也。休之非禮也。文伯飲南宮敬叔酒以露堵父為客羞鱉焉小堵父怒相延食鱉堵父辭曰「將使鱉長而食之。」遂出。敬姜聞之怒曰「吾聞之先子曰『祭養尸饗養上賓。』鱉於人何有而使夫人怒」遂逐文伯。五日魯大夫辭而復之。君子謂敬姜為慎微。詩曰「我有旨酒嘉賓式讌以樂。」言尊賓也。文伯卒敬姜戒其妾曰「吾聞之『好內女死之好外士死之。』今吾子夭死吾惡其以好內聞也二三婦之辱。共祀先祀者請毋瘠色毋揮涕毋陷膺毋憂容有降服毋加服從禮而靜是昭吾子。仲尼聞之曰「女知莫如婦男知莫如夫公父氏之婦知矣欲明其子之令德。」詩曰「君子有穀貽厥孫子。」此之謂也。敬姜之處喪也朝哭穆伯暮哭文伯。仲尼聞之曰「季氏之婦可謂知禮矣愛而無私上下有章。」敬姜嘗如季氏。康子在朝與之言不應從之及寢門不應而入。康子辭於朝而入見曰「肥也不得聞命毋乃罪耶」敬姜對曰「子不聞耶天子及諸侯合民事於內朝自卿大夫以下合官職於外朝合家事於內朝寢門之內婦人治其職焉。上下同之。夫外朝子將業君之官職焉內朝子將庀季氏之政焉皆非吾所敢言也。康子嘗至敬姜門而與之言皆不踰閾。祭悼子康子與焉酢不受徹俎不讌宗不具不繹繹不盡飲則退。仲尼謂敬姜別於男女之禮矣。詩曰「女也不爽。」此之謂也。
---
頌曰文伯之母號曰敬姜通達知禮德行光明匡子過失教以法理仲尼賢焉列為慈母。
---
楚子發母
---
楚將子發之母也。子發攻秦絕糧使人請於王因歸問其母。母問使者曰「士卒得無恙乎」對曰「士卒并分菽粒而食之。」又問「將軍得無恙乎」對曰「將軍朝夕芻豢黍粱。」子發破秦而歸其母閉門而不內。使人數之曰「子不聞越王句踐之伐吳耶客有獻醇酒一器者王使人注江之上流使士卒飲其下流味不及加美而士卒戰自五也。異日有獻一囊糗糒者王又以賜軍士分而食之甘不踰嗌而戰自十也。今子為將士卒并分菽粒而食之子獨朝夕芻豢黍粱何也詩不云乎『好樂無荒良士休休。』言不失和也。夫使人入於死地而自康樂於其上雖有以得勝非其術也。子非吾子也無入吾門。」子發於是謝其母然後內之。君子謂子發母能以教誨。詩云「教誨爾子式穀似之。」此之謂也。
---
頌曰子發之母刺子驕泰將軍稻粱士卒菽粒責以無禮不得人力君子嘉焉編於母德。
---
鄒孟軻母
---
鄒孟軻之母也。號孟母。其舍近墓。孟子之少也嬉遊為墓間之事踴躍築埋。孟母曰「此非吾所以居處子也。」乃去舍市傍。其嬉戲為賈人衒賣之事。孟母又曰「此非吾所以居處子也。」復徙舍學宮之傍。其嬉遊乃設俎豆揖讓進退。孟母曰「真可以居吾子矣。」遂居之。及孟子長學六藝卒成大儒之名。君子謂孟母善以漸化。詩云「彼姝者子何以予之」此之謂也。孟子之少也既學而歸孟母方績問曰「學何所至矣」孟子曰「自若也。」孟母以刀斷其織。孟子懼而問其故孟母曰「子之廢學若吾斷斯織也。夫君子學以立名問則廣知是以居則安寧動則遠害。今而廢之是不免於廝役而無以離於禍患也。何以異於織績而食中道廢而不為寧能衣其夫子而長不乏糧食哉女則廢其所食男則墮於脩德不為竊盜則為虜役矣。」孟子懼旦夕勤學不息師事子思遂成天下之名儒。君子謂孟母知為人母之道矣。詩云「彼姝者子何以告之」此之謂也。孟子既娶將入私室其袒而在內孟子不悅遂去不入。婦辭孟母而求去曰「妾聞夫婦之道私室不與焉。今者妾竊墮在室而夫子見妾勃然不悅是客妾也。婦人之義蓋不客宿。請歸父母。於是孟母召孟子而謂之曰「夫禮將入門問孰存所以致敬也。將上堂聲必揚所以戒人也。將入戶視必下恐見人過也。今子不察於禮而責禮於人不亦遠乎」孟子謝遂留其婦。君子謂孟母知禮而明於姑母之道。孟子處齊而明於姑母之道。孟母見之曰「子若有憂色何也」孟子曰「不敏。」異日閒居擁楹而歎。孟母見之曰「鄉見子有憂色曰不也今擁楹而歎何也」孟子對曰「軻聞之君子稱身而就位不為苟得而受賞不貪榮祿。諸侯不聽則不達其上。聽而不用則不踐其朝。」今道不用於齊願行而母老是以憂也。」孟母曰「夫婦人之禮精五飯酒漿養舅姑縫衣裳而已矣。故有閨內之脩而無境外之志。易曰『在中饋攸遂。』詩曰『無非無儀惟酒食是議。』以言婦人無擅制之義而有三從之道也。故年少則從乎父母出嫁則從乎夫夫死則從乎子禮也。今子成人也而我老矣。子行乎子義吾行乎吾禮。」君子謂孟母知婦道。詩云「載色載笑匪怒匪教。」此之謂也。
---
頌曰孟子之母教化列分處子擇藝使從大倫子學不進斷機示焉子遂成德為當世冠。
---
魯之母師
---
母師者魯九子之寡母也。臘日休作者歲祀禮事畢悉召諸子謂曰「婦人之義非有大故不出夫家。然吾父母家多幼稚歲時禮不理。吾從汝謁往監之。」諸子皆頓首許諾。又召諸婦曰「婦人有三從之義而無專制之行。少繫於父母長繫於夫老繫於子。今諸子許我歸視私家雖踰正禮願與少子俱以備婦人出入之制。諸婦其慎房戶之守吾夕而反。」於是使少子僕歸辨家事。天陰還失早至閭外而止夕而入。魯大夫從臺上見而怪之。使人閒視其居處禮節甚脩家事甚理。使者還以狀對。於是大夫召母而問之曰「一日從北方來至閭而止良久夕乃入。吾不知其故甚怪之是以問也。」母對曰「妾不幸早失夫獨與九子居。臘日禮畢事間從諸子謁歸視私家。與諸婦孺子期夕而反。妾恐其酺醵醉飽人情所有也。妾反太早不敢復返故止閭外期盡而入。大夫美之言於穆公賜母尊號曰母師。使朝謁夫人夫人諸姬皆師之。君子謂母師能以身教。夫禮婦人未嫁則以父母為天既嫁則以夫為天。其喪父母則降服一等無二天之義也。詩云「出宿于濟飲餞于禰女子有行遠父母兄弟。」
---
頌曰九子之母誠知禮經謁歸還反不揜人情德行既備卒蒙其榮魯君賢之號以尊名。
---
魏芒慈母
---
魏芒慈母者魏孟陽氏之女芒卯之後妻也。有三子。前妻之子有五人皆不愛慈母。遇之甚異猶不愛。慈母乃命其三子不得與前妻子齊衣服飲食起居進退甚相遠前妻之子猶不愛。於是前妻中子犯魏王令當死慈母憂戚悲哀帶圍減尺朝夕勤勞以救其罪人。有謂慈母曰「人不愛母至甚也何為勤勞憂懼如此」慈母曰「如妾親子雖不愛妾猶救其禍而除其害獨於假子而不為何以異於凡母其父為其孤也而使妾為其繼母。繼母如母為人母而不能愛其子可謂慈乎親其親而偏其假可謂義乎不慈且無義何以立於世彼雖不愛妾安可以忘義乎」遂訟之。魏安釐王聞之高其義曰「慈母如此可不救其子乎」乃赦其子復其家。自此五子親附慈母雍雍若一。慈母以禮義之漸率導八子咸為魏大夫卿士各成於禮義。君子謂母一心。詩云「尸鳩在桑其子七兮淑人君子其儀一兮其儀一兮心如結兮。」言心之均一也。尸鳩以一心養七子君子以一儀養萬物。一心可以事百君百心不可以事一君。此之謂也。
---
頌曰芒卯之妻五子後母慈惠仁義扶養假子雖不吾愛拳拳若親繼母若斯亦誠可尊。
---
齊田稷母
---
齊田稷子之母也。田稷子相齊受下吏之貨金百鎰以遺其母。母曰「子為相三年矣祿未嘗多若此也豈脩士大夫之費哉安所得此」對曰「誠受之於下。」其母曰「吾聞士脩身潔行不為苟得。竭情盡實不行詐偽。非義之事不計於心。非理之利不入於家。言行若一情貌相副。今君設官以待子厚祿以奉子言行則可以報君。夫為人臣而事其君猶為人子而事其父也。盡力竭能忠信不欺務在效忠必死奉命廉潔公正故遂而無患。今子反是遠忠矣。夫為人臣不忠是為人子不孝也。不義之財非吾有也。不孝之子非吾子也。子起。」田稷子慚而出反其金自歸罪於宣王請就誅焉。宣王聞之大賞其母之義遂舍稷子之罪復其相位而以公金賜母。君子謂稷母廉而有化。詩曰「彼君子兮不素飧兮。」無功而食祿不為也況於受金乎
---
頌曰田稷之母廉潔正直責子受金以為不德忠孝之事盡財竭力君子受祿終不素食。
---
卷之二
---
周宣姜后
---
周宣姜后者齊侯之女也。賢而有德事非禮不言行非禮不動。宣王嘗早臥晏起后夫人不出房。姜后脫簪珥待罪於永巷使其傅母通言於王曰「妾不才妾之淫心見矣至使君王失禮而晏朝以見君王樂色而忘德也。夫苟樂色必好奢窮欲亂之所興也。原亂之興從婢子起。敢請婢子之罪。」王曰「寡人不德實自生過非夫人之罪也。」遂復姜后而勤於政事。早朝晏退卒成中興之名。君子謂姜后善於威儀而有德行。夫禮后夫人御於君以燭進。至於君所滅燭適房中脫朝服衣褻服然後進御於君。雞鳴樂師擊鼓以告旦后夫人鳴佩而去。詩曰「威儀抑抑德音秩秩。」又曰「隰桑有阿其葉有幽既見君子德音孔膠。」夫婦人以色親以德固。姜氏之德行可謂孔膠也。
---
頌曰嘉茲姜后厥德孔賢由禮動作匡配周宣引過推讓宣王悟焉夙夜崇道為中興君。
---
齊桓衛姬
---
衛姬者衛侯之女齊桓公之夫人也。桓公好淫樂衛姬為之不聽鄭衛之音。桓公用管仲甯戚行霸道諸侯皆朝而衛獨不至。桓公與管仲謀伐衛。罷朝入閨衛姬望見桓公脫簪珥解環佩下堂再拜曰「願請衛之罪。」桓公曰「吾與衛無故姬何請耶」對曰「妾聞之人君有三色顯然喜樂容貌淫樂者鐘鼓酒食之色。寂然清靜意氣沉抑者喪禍之色。忿然充滿手足矜動者攻伐之色。今妾望君舉趾高色厲音揚意在衛也是以請也。」桓公許諾。明日臨朝管仲趨進曰「君之蒞朝也恭而氣下言則徐無伐國之志是釋衛也。」桓公曰「善。」乃立衛姬為夫人號管仲為仲父。曰「夫人治內管仲治外。寡人雖愚足以立於世矣。」君子謂衛姬信而有行。詩曰「展如之人兮邦之媛也。」
---
頌曰齊桓衛姬忠款誠信公好淫樂姬為脩身望色請罪桓公加焉厥使治內立為夫人。
---
晉文齊姜
---
齊姜齊桓公之宗女晉文公之夫人也。初文公父獻公納驪姬譖殺太子申生。文公號公子重耳與舅犯奔狄。適齊齊桓公以宗女妻之遇之甚善有馬二十乘將死於齊曰「人生安樂而已誰知其他。」子犯知文公之安齊也欲行而患之與從者謀於桑下蠶妾在焉。妾告姜氏姜殺之而言於公子曰「從者將以子行聞者吾已除之矣。公子必從不可以貳貳無成命。自子去晉晉無寧歲。天未亡晉有晉國者非子而誰子其勉之上帝臨子貳必有咎。」公子曰「吾不動必死於此矣。」姜曰「不可。周詩曰『莘莘征夫每懷靡及。』夙夜征行猶恐無及況欲懷安將何及矣人不求及其能及乎亂不長世公子必有晉。」公子不聽。姜與舅犯謀醉載之以行酒醒公子以戈逐舅犯曰「若事有濟則可無所濟吾食舅氏之肉豈有饜哉」遂行過曹宋鄭楚而入秦。秦穆公乃以兵內之於晉晉人殺懷公而立公子重耳是為文公。迎齊姜以為夫人。遂霸天下為諸侯盟主。君子謂齊姜潔而不瀆能育君子於善。詩曰「彼美孟姜可與寤言。」此之謂也。
---
頌曰齊姜公正言行不怠勸勉晉文反國無疑公子不聽姜與犯謀醉而載之卒成霸基。
---
秦穆公姬
---
穆姬者秦穆公之夫人晉獻公之女太子申生之同母姊與惠公異母。賢而有義。獻公殺太子申生逐群公子。惠公號公子夷吾奔梁。及獻公卒得因秦立。始即位穆姬使納群公子曰「公族者君之根本。」惠公不用又背秦賂。晉饑請粟於秦秦與之。秦饑請粟於晉晉不與。秦遂興兵與晉戰獲晉君以歸。秦穆公曰「埽除先人之廟寡人將以晉君見。」穆姬聞之乃與太子罃、公子宏與女簡璧衰絰履薪以迎。且告穆公曰「上天降災使兩君匪以玉帛相見乃以興戎。婢子娣姒不能相教以辱君命。晉君朝以入婢子夕以死。惟君其圖之。」公懼乃舍諸靈臺。大夫請以入公曰「獲晉君以功歸今以喪歸將焉用遂改館晉君饋以七牢而遣之。穆姬死穆姬之弟重耳入秦秦送之晉是為晉文公。太子罃思母之恩而送其舅氏也作詩曰「我送舅氏曰至渭陽何以贈之路車乘黃。」君子曰「慈母生孝子。」詩云「敬慎威儀維民之則。」穆姬之謂也。
---
頌曰秦穆夫人晉惠之姊。秦執晉君夫人流涕痛不能救乃將赴死穆公義之遂釋其弟。
---
楚莊樊姬
---
樊姬楚莊王之夫人也。莊王即位好狩獵。樊姬諫不止乃不食禽獸之肉王改過勤於政事。王嘗聽朝罷晏姬下殿迎曰「何罷晏也得無飢倦乎」王曰「與賢者語不知飢倦也。」姬曰「王之所謂賢者何也」曰「虞丘子也。」姬掩口而笑王曰「姬之所笑何也」曰「虞丘子賢則賢矣未忠也。」王曰「何謂也」對曰「妾執巾櫛十一年遣人之鄭衛求美人進於王。今賢於妾者二人同列者七人。妾豈不欲擅王之愛寵哉妾聞『堂上兼女所以觀人能也。』妾不能以私蔽公欲王多見知人能也。今虞丘子相楚十餘年所薦非子弟則族昆弟未聞進賢退不肖是蔽君而塞賢路。知賢不進是不忠不知其賢是不智也。妾之所笑不亦可乎」王悅。明日王以姬言告虞丘子丘子避席不知所對。於是避舍使人迎孫叔敖而進之王以為令尹。治楚三年而莊王以霸。楚史書曰「莊王之霸樊姬之力也。」詩曰「大夫夙退無使君勞。」其君者謂女君也。又曰「溫恭朝夕執事有恪。」此之謂也。
---
頌曰樊姬謙讓靡有嫉妒薦進美人與己同處非刺虞丘蔽賢之路楚莊用焉功業遂伯。
---
周南之妻
---
周南之妻者周南大夫之妻也。大夫受命平治水土。過時不來妻恐其懈於王事蓋與其鄰人陳素所與大夫言「國家多難惟勉強之無有譴怒遺父母憂。昔舜耕於歷山漁於雷澤陶於河濱。非舜之事而舜為之者為養父母也。家貧親老不擇官而仕。親操井臼不擇妻而娶。故父母在當與時小同無虧大義不罹患害而已。夫鳳凰不離於蔚羅麒麟不入於陷蛟龍不及於枯澤。鳥獸之智猶知避害而況於人乎生於亂世不得道理而迫於暴虐不得行義然而仕者為父母在故也。乃作詩曰『魴魚赬尾王室如毀雖則如毀父母孔邇。』蓋不得已也。」君子以是知周南之妻而能匡夫也。
---
頌曰周大夫妻夫出治土維戒無怠勉為父母凡事遠周之在作詩魴魚以敕君子。
---
宋鮑女宗
---
女宗者宋鮑蘇之妻也。養姑甚謹。鮑蘇仕衛三年而娶外妻女宗養姑愈敬。因往來者請問其夫賂遺外妻甚厚。女宗姒謂曰「可以去矣。」女宗曰「何故」姒曰「夫人既有所好子何留乎」女宗曰「婦人一醮不改夫死不嫁執麻枲治絲織紝組紃以供衣服以事夫室澈漠酒醴羞饋食以事舅姑。以專一為貞以善從為順。貞順婦人之至行也。豈以專夫室之愛為善哉若其以淫意為心而扼夫室之好吾未知其善也。夫禮天子十二諸侯九卿大夫三士二。今吾夫誠士也。有二不亦宜乎且婦人有七見去。夫無一去義。七去之道妒正為首。淫僻竊盜長舌驕侮無子惡病皆在其後。吾姒不教吾以居室之禮而反欲使吾為見棄之行將安所用此」遂不聽事姑愈謹。宋公聞之表其閭號曰女宗。君子謂女宗謙而知禮。詩云「令儀令色小心翼翼故訓是式威儀是力。」此之謂也。
---
頌曰宋鮑女宗好禮知理。夫有外妻不為變己。稱引婦道不聽其姒。宋公賢之表其閭里。
---
晉趙衰妻
---
晉趙衰妻者晉文公之女也。號趙姬。初文公為公子時與趙衰奔狄。狄人入其二女叔隗季隗於公子公以叔隗妻趙衰生盾。及反國文公以其女趙姬妻趙衰。生原、同、屏、括、樓、嬰。趙姬請迎盾與其母而納之趙衰辭而不敢。姬曰「不可。夫得寵而忘舊舍義。好新而嫚故無恩。與人勤於隘厄富貴而不顧無禮。君棄此三者何以使人雖妾亦無以侍執巾櫛。詩不云『乎采葑采菲無以下體德音莫違及爾同死。』與人同寒苦雖有小過猶與之同死而不去況於安新忘舊乎又曰『讌爾新婚不我屑以。』蓋傷之也。君其逆之無以新廢舊。」趙衰許諾乃逆叔隗與盾來。姬以盾為賢請立為嫡子使三子下之。以叔隗為內婦姬親下之。及盾為正卿思趙姬之讓恩請以姬之中子屏、括為公族大夫。曰「君姬氏之愛子也。微君姬氏則臣狄人也何以至此」成公許之。屏、括遂以其族為公族大夫。君子謂趙姬恭而有讓。詩曰「溫溫恭人維德之基。」趙姬之謂也。
---
頌曰趙衰姬氏制行分明身雖尊貴不妒偏房躬事叔隗子盾為嗣君子美之厥行孔備。
---
陶荅子妻
---
陶大夫荅子之妻也。荅子治陶三年名譽不興家富三倍。其妻數諫不用。居五年從車百乘歸休。宗人擊牛而賀之其妻獨抱兒而泣。姑怒曰「何其不祥也」婦曰「夫子能薄而官大是謂嬰害。無功而家昌是謂積殃。昔楚令尹子文之治國也家貧國富君敬民戴故福結於子孫名垂於後世。今夫子不然。貪富務大不顧後害。妾聞南山有玄豹霧雨七日而不下食者何也欲以澤其毛而成文章也。故藏而遠害。犬彘不擇食以肥其身坐而須死耳。今夫子治陶家富國貧君不敬民不戴敗亡之徵見矣。願與少子俱脫。」姑怒遂棄之。處期年荅子之家果以盜誅。唯其母老以免婦乃與少子歸養姑終卒天年。君子謂荅子妻能以義易利雖違禮求去終以全身復禮可謂遠識矣。詩曰「百爾所思不如我所之。」此之謂也。
---
頌曰荅子治陶家富三倍妻諫不聽知其不改獨泣姑怒送厥母家荅子逢禍復歸養姑。
---
柳下惠妻
---
魯大夫柳下惠之妻也。柳下惠處魯三黜而不去憂民救亂。妻曰「無乃瀆乎君子有二恥。國無道而貴恥也國有道而賤恥也。今當亂世三黜而不去亦近恥也。」柳下惠曰「油油之民將陷於害吾能已乎且彼為彼我為我彼雖裸裎安能污我」油油然與之處仕於下位。柳下既死門人將誄之。妻曰「將誄夫子之德耶則二三子不如妾知之也。」乃誄曰「夫子之不伐兮夫子之不竭兮夫子之信誠而與人無害兮屈柔從俗不強察兮蒙恥救民德彌大兮雖遇三黜終不蔽兮愷悌君子永能厲兮嗟乎惜哉乃下世兮庶幾遐年今遂逝兮嗚呼哀哉魂神泄兮夫子之諡宜為惠兮。」門人從之以為誄莫能竄一字。君子謂柳下惠妻能光其夫矣。詩曰「人知其一莫知其他。」此之謂也。
---
頌曰下惠之妻賢明有文柳下既死門人必存將誄下惠妻為之辭陳列其文莫能易之。
---
魯黔婁妻
---
魯黔婁先生之妻也。先生死曾子與門人往弔之。其妻出戶曾子弔之。上堂見先生之尸在牖下枕墼席稿縕袍不表覆以布被首足不盡斂。覆頭則足見覆足則頭見。曾子曰「邪引其被則斂矣。」妻曰「邪而有餘不如正而不足也。先生以不邪之故能至於此。生時不邪死而邪之非先生意也。」曾子不能應遂哭之曰「嗟乎先生之終也何以為諡」其妻曰「以康為諡。」曾子曰「先生在時食不充虛衣不蓋形。死則手足不斂旁無酒肉。生不得其美死不得其榮何樂於此而諡為康乎」其妻曰「昔先生君嘗欲授之政以為國相辭而不為是有餘貴也。君嘗賜之粟三十鍾先生辭而不受是有餘富也。彼先生者甘天下之淡味安天下之卑位。不戚戚於貧賤不忻忻於富貴。求仁而得仁求義而得義。其諡為康不亦宜乎曾子曰「唯斯人也而有斯婦。」君子謂黔婁妻為樂貧行道。詩曰「彼美淑姬可與寤言。」此之謂也。
---
頌曰黔婁既死妻獨主喪曾子弔焉布衣褐衾安賤甘淡不求豐美尸不揜蔽猶諡曰康。
---
齊相御妻
---
齊相晏子僕御之妻也。號曰命婦。晏子將出命婦窺其夫為相御擁大蓋策駟馬意氣洋洋甚自得也。既歸其妻曰「宜矣子之卑且賤也。」夫曰「何也」妻曰「晏子長不滿三尺身相齊國名顯諸侯。今者吾從門間觀其志氣恂恂自下思念深矣。今子身長八尺乃為之僕御耳然子之意洋洋若自足者妾是以去也。」其夫謝曰「請自改何如」妻曰「是懷晏子之智而加以八尺之長也。夫躬仁義事明主其名必揚矣。且吾聞寧榮於義而賤不虛驕以貴。」於是其夫乃深自責學道謙遜常若不足。晏子怪而問其故具以實對。於是晏子賢其能納善自改升諸景公以為大夫顯其妻以為命婦。君子謂命婦知善。故賢人之所以成者其道博矣非特師傅朋友相與切磋也妃匹亦居多焉。詩曰「高山仰止景行行止。」言當常嚮為其善也。
---
頌曰齊相御妻匡夫以道明言驕恭恂恂自效夫改易行學問靡已晏子升之列於君子。
---
楚接輿妻
---
楚狂接輿之妻也。接輿躬耕以為食楚王使使者持金百鎰、車二駟往聘迎之曰「王願請先生治淮南。」接輿笑而不應使者遂不得與語而去。妻從市來曰「先生以而為義豈將老而遺之哉門外車跡何其深也」接輿曰「王不知吾不肖也欲使我治淮南遣使者持金駟來聘。」其妻曰「得無許之乎」接輿曰「夫富貴者人之所欲也子何惡我許之矣。」妻曰「義士非禮不動不為貧而易操不為賤而改行。妾事先生躬耕以為食親績以為衣食飽衣暖據義而動其樂亦自足矣。若受人重祿乘人堅良食人肥鮮而將何以待之」接輿曰「吾不許也。」妻曰「君使不從非忠也。從之又違非義也。不如去之。」夫負釜甑妻戴紝器變名易姓而遠徙莫知所之。君子謂接輿妻為樂道而遠害夫安貧賤而不怠於道者唯至德者能之。詩曰「肅肅兔罝椓之丁丁。」言不怠於道也。
---
頌曰接輿之妻亦安貧賤雖欲進仕見時暴亂楚聘接輿妻請避館戴紝易姓終不遭難。
---
楚老萊妻
---
楚老萊子之妻也。萊子逃世耕於蒙山之陽。葭牆蓬室木床蓍席衣縕食菽墾山播種。人或言之楚王曰「老萊賢士也。」王欲聘以璧帛恐不來楚王駕至老萊之門老萊方織畚王曰「寡人愚陋獨守宗廟願先生幸臨之。」老萊子曰「僕山野之人不足守政。」王復曰「守國之孤願變先生之志。」老萊子曰「諾。」王去其妻戴畚萊挾薪樵而來曰「何車跡之眾也」老萊子曰「楚王欲使吾守國之政。」妻曰「許之乎」曰「然。」妻曰「妾聞之可食以酒肉者可隨以鞭捶。可授以官祿者可隨以鈇鉞。今先生食人酒肉授人官祿為人所制也。能免於患乎妾不能為人所制投其畚萊而去。」老萊子曰「子還吾為子更慮。」遂行不顧至江南而止曰「鳥獸之解毛可績而衣之。据其遺粒足以食也。」老萊子乃隨其妻而居之。民從而家者一年成落三年成聚。君子謂老萊妻果於從善。詩曰「衡門之下可以棲遲泌之洋洋可以療饑。」此之謂也。
---
頌曰老萊與妻逃世山陽蓬蒿為室莞葭為蓋楚王聘之老萊將行妻曰世亂乃遂逃亡。
---
楚於陵妻
---
楚於陵子終之妻也。楚王聞於陵子終賢欲以為相使使者持金百鎰往聘迎之於陵子終曰「僕有箕帚之妾請入與計之。」即入謂其妻曰「楚王欲以我為相遣使者持金來。今日為相明日結駟連騎食方丈於前可乎」妻曰「夫子織屨以為食非與物無治也。左琴右書樂亦在其中矣。夫結駟連騎所安不過容膝。食方丈於前所甘不過一肉。今以容膝之安、一肉之味而懷楚國之憂其可乎亂世多害妾恐先生之不保命也。」於是子終出謝使者而不許也。遂相與逃而為人灌園。君子謂於陵妻為有德行。詩云「愔愔良人秩秩德音。」此之謂也。
---
頌曰於陵處楚王使聘焉入與妻謀懼世亂煩進往遇害不若身安左琴右書為人灌園。
---
卷之三
---
密康公母
---
密康公之母姓隗氏。周共王遊於涇上康公從有三女奔之其母曰「必致之王。夫獸三為群人三為眾女三為粲。王田不取群公行下眾王御不參一族。夫粲美之物歸汝而何德以堪之王猶不堪況爾小醜乎」康公不獻王滅密。君子謂密母為能識微。詩云「無已大康職思其憂。」此之謂也。
---
頌曰密康之母先識盛衰非刺康公受粲不歸公行下眾物滿則損俾獻不聽密果滅殞。
---
楚武鄧曼
---
鄧曼者武王之夫人也。王使屈瑕為將伐羅。屈瑕號莫敖與群帥悉楚師以行。鬥伯比謂其御曰「莫敖必敗。舉趾高心不固矣。」見王曰「必濟師。」王以告夫人鄧曼曰「大夫非眾之謂也其謂君撫小民以信訓諸司以德而威莫敖以刑也。莫敖狃於蒲騷之役將自用也必小羅。君若不鎮撫其不設備乎於是王使賴人追之不及。莫敖令於軍中曰「諫者有刑。」及鄢師次亂濟。至羅羅與盧戎擊之大敗莫敖自經荒谷群師囚於冶父以待刑。王曰「孤之罪也。」皆免之。君子謂鄧曼為知人。詩云「曾是莫聽大命以傾。」此之謂也。王伐隨且行告鄧曼曰「余心蕩何也」鄧曼曰「王德薄而祿厚施鮮而得多。物盛必衰日中必移。盈而蕩天之道也。先王知之矣故臨武事將發大命而蕩王心焉。若師徒毋虧王薨於行國之福也。」王遂行卒於樠木之下。君子謂鄧曼為知天道。易曰「日中則昃月盈則虧天地盈虛與時消息。」此之謂也。
---
頌曰楚武鄧曼見事所興謂瑕軍敗知王將薨識彼天道盛而必衰終如其言君子揚稱。
---
許穆夫人
---
許穆夫人者衛懿公之女許穆公之夫人也。初許求之齊亦求之懿公將與許女因其傅母而言曰「古者諸侯之有女子也所以苞苴玩弄繫援於大國也。言今者許小而遠齊大而近。若今之世強者為雄。如使邊境有寇戎之事維是四方之故赴告大國妾在不猶愈乎今舍近而就遠離大而附小一旦有車馳之難孰可與慮社稷」衛侯不聽而嫁之於許。其後翟人攻衛大破之而許不能救衛侯遂奔走涉河而南至楚丘。齊桓往而存之遂城楚丘以居。衛侯於是悔不用其言。當敗之時許夫人馳驅而弔唁衛侯因疾之而作詩云「載馳載驅歸唁衛侯驅馬悠悠言至于漕大夫跋涉我心則憂既不我嘉不能旋反視爾不臧我思不遠。」君子善其慈惠而遠識也。
---
頌曰衛女未嫁謀許與齊女諷母曰齊大可依衛君不聽後果遁逃許不能救女作載馳。
---
曹僖氏妻
---
曹大夫僖負羈之妻也。晉公子重耳亡過曹恭公不禮焉。聞其駢脅近其舍伺其將浴設微薄而觀之。負羈之妻言於夫曰「吾觀晉公子其從者三人皆國相也。以此三人者皆善戮力以輔人必得晉國。若得反國必霸諸侯而討無禮曹必為首。若曹有難子必不免子胡不早自貳焉且吾聞之『不知其子者視其父不知其君者視其所使。』今其從者皆卿相之僕也則其君必霸王之主也。若加禮焉必能報施矣。若有罪焉必能討過。子不早圖禍至不久矣。負羈乃遺之壺加璧其上公子受反璧。及公子反國伐曹乃表負羈之閭令兵士無敢入。士民之扶老攜弱而赴其閭者門外成市。君子謂僖氏之妻能遠識。詩云「既明且哲以保其身。」此之謂也。
---
頌曰僖氏之妻厥智孔白見晉公子知其興作使夫饋且以自託文伐曹國卒獨見釋。
---
孫叔敖母
---
楚令尹孫叔敖之母也。叔敖為嬰兒之時出遊見兩頭蛇殺而埋之。歸見其母而泣焉母問其故對曰「吾聞見兩頭蛇者死今者出遊見之。」其母曰「蛇今安在」對曰「吾恐他人復見之殺而埋之矣。」其母曰「汝不死矣。夫有陰德者陽報之。德勝不祥仁除百禍。天之處高而聽卑。書不云乎『皇天無親惟德是輔。』爾嘿矣必興於楚。」及叔敖長為令尹。君子謂叔敖之母知道德之次。詩云「母氏聖善。」此之謂也。
---
頌曰叔敖之母深知天道叔敖見蛇兩頭岐首殺而埋之泣恐不及母曰陰德不死必壽。
---
晉伯宗妻
---
晉大夫伯宗之妻也。伯宗賢而好以直辯淩人。每朝其妻常戒之曰「盜憎主人民愛其上。有愛好人者必有憎妒人者。夫子好直言枉者惡之禍必及身矣。」伯宗不聽朝而以喜色歸。其妻曰「子貌有喜色何也」伯宗曰「吾言於朝諸大夫皆謂我知似陽子。」妻曰「實穀不華至言不飾今陽子華而不實言而無謀是以禍及其身子何喜焉」伯宗曰「吾欲飲諸大夫酒而與之語爾試聽之。」其妻曰「諾。」於是為大會與諸大夫飲。既飲而問妻曰「何若」對曰「諸大夫莫子若也然而民之不能戴其上久矣難必及子。子之性固不可易也且國家多貳其危可立待也。子何不預結賢大夫以託州犁焉。」伯宗曰「諾。」乃得畢羊而交之。及欒不忌之難三郤害伯宗譖而殺之。畢羊乃送州犁於荊遂得免焉。君子謂伯宗之妻知天道。詩云「多將熇熇不可救藥。」伯宗之謂也。
---
頌曰伯宗淩人妻知且亡數伯宗厚許畢羊屬以州犁以免咎殃伯宗遇禍州犁奔荊。
---
衛靈夫人
---
衛靈公之夫人也。靈公與夫人夜坐聞車聲轔轔至闕而止過闕復有聲。公問夫人曰「知此謂誰」夫人曰「此必蘧伯玉也。」公曰「何以知之」夫人曰「妾聞禮下公門式路馬所以廣敬也。夫忠臣與孝子不為昭昭信節不為冥冥墮行。蘧伯玉衛之賢大夫也。仁而有智敬於事上。此其人必不以闇昧廢禮是以知之。」公使視之果伯玉也。公反之以戲夫人曰「非也。」夫人酌觴再拜賀公公曰「子何以賀寡人」夫人曰「始妾獨以衛為有蘧伯玉爾今衛復有與之齊者是君有二賢臣也。國多賢臣國之福也。妾是以賀。」公驚曰「善哉」遂語夫人其實焉。君子謂衛夫人明於知人道。夫可欺而不可罔者其明智乎詩云「我聞其聲不見其人。」此之謂也。
---
頌曰衛靈夜坐夫人與存有車轔轔中止闕門夫人知之必伯玉焉維知識賢問之信然。
---
齊靈仲子
---
齊靈仲子者宋侯之女齊靈公之夫人也。初靈公娶於魯聲姬生子光以為太子。夫人仲子與其娣戎子皆嬖於公。仲子生子牙戎子請以牙為太子代光公許之。仲子曰「不可。夫廢常不祥聞諸侯之難失謀。夫光之立也列於諸侯矣。今無故而廢之是專絀諸侯而以難犯不祥也。君心悔之。」「在我而已。」仲子曰「妾非讓也誠禍之萌也。」以死爭之公終不聽遂逐太子光而立牙為太子高厚為傅。靈公疾高厚微迎光。及公薨崔杼立光而殺高厚。以不用仲子之言禍至於此。君子謂仲子明於事理。詩云「聽用我謀庶無大悔。」仲子之謂也。
---
頌曰齊靈仲子仁智顯明靈公立牙廢姬子光仲子強諫棄適不祥公既不聽果有禍殃。
---
魯臧孫母
---
臧孫母者魯大夫臧文仲之母也。文仲將為魯使至齊其母送之曰「汝刻而無恩好盡人力窮人以威魯國不容子矣而使子之齊。凡姦將作必於變動。害子者其於斯發事乎汝其戒之。魯與齊通壁壁鄰之國也。魯之寵臣多怨汝者又皆通於齊高子、國子。是必使齊圖魯而拘汝。留之難乎其免也。汝必施恩布惠而後出以求助焉。於是文仲託於三家厚士大夫而後之齊。齊果拘之而興兵欲襲魯。文仲微使人遺公書恐得其書乃謬其辭曰「斂小器投諸台。食獵犬組羊裘。琴之合甚思之。臧我羊羊有母。食我以同魚。冠纓不足帶有餘。公及大夫相與議之莫能知之。人有言「臧孫母者世家子也君何不試召而問焉」於是召而語之曰「使臧子之齊今持書來云爾何也」臧孫母泣下襟曰「吾子拘有木治矣。」公曰「何以知之」對曰「斂小器投諸台者言取郭外萌內之於城中也。食獵犬組羊裘者言趣饗戰鬥之士而繕甲兵也。琴之合甚思之者言思妻也。臧我羊羊有母者告妻善養母也。食我以同魚同者其文錯。錯者所以治鋸。鋸者所以治木也。是有木治係於獄矣。冠纓不足帶有餘者頭亂不得梳飢不得食也。故知吾子拘而有木治矣。於是以臧孫母之言軍於境上齊方發兵將以襲魯聞兵在境上乃還文仲而不伐魯。君子謂臧孫母識微見遠。詩云「陟彼屺兮瞻望母兮。」此之謂也。
---
頌曰臧孫之母刺子好威必且遇害使援所依既厚三家果拘於齊母說其書子遂得歸。
---
晉羊叔姬
---
叔姬者羊舌子之妻也叔向、叔魚之母也一姓楊氏。叔向名肸叔魚名鮒。羊舌子好正不容於晉去而之三室之邑。三室之邑人相與攘羊而遺之羊舌子不受。叔姬曰「夫子居晉不容去之三室之邑又不容於三室之邑是於夫子不容也不如受之。」羊舌子受之曰「為肸與鮒亨之。」叔姬曰「不可。南方有鳥名曰乾吉食其子不擇肉子常不遂。今肸與鮒童子也。隨大夫而化者不可食以不義之肉不若埋之以明不與。」於是乃盛以甕埋壚陰。後二年攘羊之事發都吏至羊舌子曰「吾受之不敢食也。」發而視之則其骨存焉。都吏曰「君子哉羊舌子不與攘羊之事矣。」君子謂叔姬為能防害遠疑。詩曰「無曰不顯莫予云覯。」此之謂也。叔向欲娶於申公巫臣氏夏姬之女美而有色叔姬不欲娶其族。叔向曰「吾母之族貴而無庶吾懲舅氏矣。」叔姬曰「子靈之妻殺三夫一君一子而亡一國兩卿矣。爾不懲此而反懲吾族何也且吾聞之有奇福者必有奇禍。有甚美者必有甚惡。今是鄭穆少妃姚子之子子貉之妹也。子貉早死無後而天鐘美於是將必以是大有敗也。昔有仍氏生女髮黑而甚美光可監人名曰玄妻。樂正夔娶之生伯封。宕有豕心貪惏毋期忿戾毋饜謂之封豕。有窮后羿滅之夔是用不祀。且三代之亡及恭太子之廢皆是物也。汝何以為哉夫有美物足以移人苟非德義則必有禍也。」叔向懼而不敢娶平公強使娶之生楊食我食我號曰伯碩。伯碩生時侍者謁之叔姬曰「長姒產男。」叔姬往視之及堂聞其號也而還曰「豺狼之聲也。狼子野心今將滅羊舌氏者必是子也。」遂不肯見。及長與祁勝為亂晉人殺食我羊舌氏由是遂滅。君子謂叔姬為能推類。詩云「如彼泉流無淪胥以敗。」此之謂也。叔姬之始生叔魚也而視之曰「是虎目而豕啄鳶肩而牛腹谿壑可盈是不可饜也必以賂死。」遂不見。及叔魚長為國贊理。邢侯與雍子爭田雍子入其女於叔魚以求直邢侯殺叔魚與雍子於朝。韓宣子患之。叔向曰「三姦同罪請殺其生者戮其死者。」遂族邢侯氏而尸叔魚與雍子於市。叔魚卒以貪死叔姬可謂智矣。詩云「貪人敗類。」此之謂也。
---
頌曰叔向之母察於情性推人之生以窮其命叔魚食我皆貪不正必以貨死果卒分爭。
---
晉范氏母
---
晉范氏母者范獻子之妻也。其三子遊於趙氏。趙簡子乘馬園中園中多株問三子曰「柰何」長者曰「明君不問不為亂君不問而為。」中者曰「愛馬足則無愛民力愛民力則無愛馬足。」少者曰「可以三德使民。設令伐株於山將有馬為也已而開囿示之株。夫山遠而囿近是民一悅矣。夫險阻之山而伐平地之株民二悅矣。既畢而賤賣民三悅矣。」簡子從之民果三悅。少子伐其謀歸以告母。母喟然歎曰「終滅范氏者必是子也。夫伐功施勞鮮能布仁。乘偽行詐莫能久長。」其後智伯滅范氏。君子謂范氏母為知難本。詩曰「忝爾祖式救爾訛。」此之謂也。
---
頌曰范氏之母貴德尚信小子三德以詐與民知其必滅鮮能有仁後果逢禍身死國分。
---
魯公乘姒
---
魯公乘姒者魯公乘子皮之姒也。其族人死姒哭之甚悲。子皮止姒曰「安之吾今嫁姊矣。」已過時子皮不復言也。魯君欲以子皮為相子皮問姒曰「魯君欲以我為相為之乎」姒曰「勿為也。」子皮曰「何也」姒曰「夫臨喪而言嫁一何不習禮也後過時而不言一何不達人事也子內不習禮而外不達人事子不可以為相。」子皮曰「姒欲嫁何不早言」姒曰「婦人之事唱而後和。吾豈以欲嫁之故數子乎子誠不習於禮不達於人事。以此相一國據大眾何以理之譬猶揜目而別黑白也。揜目而別黑白猶無患也。不達人事而相國非有天咎必有人禍。子其勿為也。」子皮不聽卒受為相。居未期年果誅而死。君子謂公乘姒緣事而知弟之遇禍也可謂智矣。待禮然後動不苟觸情可謂貞矣。詩云「蘀兮蘀兮風其吹汝叔兮伯兮唱予和汝。」又曰「百爾所思不如我所之。」此之謂也。
---
頌曰子皮之姊緣事分理子皮相魯知其禍起姊諫子皮殆不如止子皮不聽卒為宗恥。
---
魯漆室女
---
漆室女者魯漆室邑之女也。過時未適人。當穆公時君老太子幼。女倚柱而嘯旁人聞之莫不為之慘者。其鄰人婦從之遊謂曰「何嘯之悲也子欲嫁耶吾為子求偶。」漆室女曰「嗟乎始吾以子為有知今無識也。吾豈為不嫁不樂而悲哉吾憂魯君老太子幼。」鄰婦笑曰「此乃魯大夫之憂婦人何與焉」漆室女曰「不然非子所知也。昔晉客舍吾家繫馬園中。馬佚馳走踐吾葵使我終歲不食葵。鄰人女奔隨人亡其家倩吾兄行追之。逢霖水出溺流而死。令吾終身無兄。吾聞河潤九里漸洳三百步。今魯君老悖太子少愚愚偽日起。夫魯國有患者君臣父子皆被其辱禍及眾庶婦人獨安所避乎吾甚憂之。子乃曰婦人無與者何哉」鄰婦謝曰「子之所慮非妾所及。」三年魯果亂齊楚攻之魯連有寇。男子戰鬥婦人轉輸不得休息。君子曰「遠矣漆室女之思也」詩云「知我者謂我心憂不知我者謂我何求。」此之謂也。
---
頌曰漆室之女計慮甚妙維魯且亂倚柱而嘯君老嗣幼愚悖姦生魯果擾亂齊伐其城。
---
魏曲沃負
---
曲沃負者魏大夫如耳母也。秦立魏公子政為魏太子魏哀王使使者為太子納妃而美王將自納焉。曲沃負謂其子如耳曰「王亂於無別汝胡不匡之方今戰國強者為雄義者顯焉。今魏不能強王又無義何以持國乎王中人也不知其為禍耳。汝不言則魏必有禍矣。有禍必及吾家。汝言以盡忠忠以除禍不可失也。」如耳未遇閒會使於齊負因款王門而上書曰「曲沃之老婦也心有所懷願以聞於王。」王召入。負曰「妾聞男女之別國之大節也。婦人脆於志窳於心不可以邪開也。是故必十五而笄二十而嫁早成其號諡所以就之也。聘則為妻奔則為妾所以開善遏淫也。節成然後許嫁親迎然後隨從貞女之義也。今大王為太子求妃而自納之於後宮此毀貞女之行而亂男女之別也。自古聖王必正妃匹妃。匹正則興不正則亂。夏之興也以塗山亡也以末喜。殷之興也以有亡也以妲己。周之興也以太姒亡也以褒姒。周之康王夫人晏出朝關雎預見思得淑女以配君子。夫雎鳩之鳥猶未嘗見乘居而匹處也。夫男女之盛合之以禮則父子生焉君臣成焉故為萬物始。君臣、父子、夫婦三者天下之大綱紀也。三者治則治亂則亂。今大王亂人道之始棄綱紀之務。敵國五六南有從楚西有橫秦而魏國居其間可謂僅存矣。王憂此而從亂無別父子同女妾恐大王之國政危矣。」王曰「然寡人不知也。」遂與太子妃而賜負粟三十鍾如耳還而爵之。王勤行自脩勞來國家而齊楚強秦不敢加兵焉。君子謂魏負知禮。詩云「敬之敬之天維顯思。」此之謂也。
---
頌曰魏負聰達非刺哀王王子納妃禮別不明負款王門陳列紀綱王改自脩卒無敵兵。
---
趙將括母
---
趙將馬服君趙奢之妻趙括之母也。秦攻趙孝成王使括代廉頗為將。將行括母上書言於王曰「括不可使將。」王曰「何以」曰「始妾事其父父時為將身所奉飯者以十數所友者以百數。大王及宗室所賜幣者盡以與軍吏士大夫。受命之日不問家事。今括一旦為將東向而朝軍吏吏無敢仰視之者。王所賜金帛歸盡臧之。乃日視便利田宅可買者。王以為若其父乎父子不同執心各異。願勿遣。」王曰「母置之吾計已決矣。」括母曰「王終遣之即有不稱妾得無隨乎」王曰「不也。」括既行代廉頗。三十餘日趙兵果敗括死軍覆。王以括母先言故卒不加誅。君子謂括母為仁智。詩曰「老夫灌灌小子蹻蹻匪我言耄爾用憂謔。」此之謂也。
---
頌曰孝成用括代頗距秦括母獻書知其覆軍願止不得請罪止身括死長平妻子得存。
---
卷之四
---
召南申女
---
召南申女者申人之女也。既許嫁於酆夫家禮不備而欲迎之女與其人言「以為夫婦者人倫之始也不可不正。傳曰『正其本則萬物理。失之豪釐差之千里。』是以本立而道生源治而流清。故嫁娶者所以傳重承業繼續先祖為宗廟主也。夫家輕禮違制不可以行。」遂不肯往。夫家訟之於理致之於獄。女終以一物不具一禮不備守節持義必死不往而作詩曰「雖速我獄室家不足。」言夫家之禮不備足也。君子以為得婦道之儀故舉而揚之傳而法之以絕無禮之求防淫慾之行焉。又曰「雖速我訟亦不女從。」此之謂也。
---
頌曰召南申女貞一脩容夫禮不備終不肯從要以必死遂至獄訟作詩明意後世稱誦。
---
宋恭伯姬
---
伯姬者魯宣公之女成公之妹也。其母曰繆姜嫁伯姬於宋恭公。恭公不親迎伯姬迫於父母之命而行。既入宋三月廟見當行夫婦之道。伯姬以恭公不親迎故不肯聽命。宋人告魯魯使大夫季文子於宋致命於伯姬。還復命。公享之繆姜出於房再拜曰「大夫勤勞於遠道辱送小子不忘先君以及後嗣使下而有知先君猶有望也。敢再拜大夫之辱。」伯姬既嫁於恭公十年恭公卒伯姬寡。至景公時伯姬嘗遇夜失火左右曰「夫人少避火。」伯姬曰「婦人之義傅母不至夜不下堂待保傅來也。」保母至矣傅母未至也。左右又曰「夫人少避火。」伯姬曰「婦人之義傅母不至夜不可下堂越義求生不如守義而死。」遂逮於火而死。春秋詳錄其事為賢伯姬以為婦人以貞為行者也。伯姬之婦道盡矣。當此之時諸侯聞之莫不悼痛以為死者不可以生財物猶可復故相與聚會於澶淵償宋之所喪。春秋善之。君子曰「禮婦人不得傅母夜不下堂行必以燭。伯姬之謂也。」詩云「淑慎爾止不愆于儀。」伯姬可謂不失儀矣。
---
頌曰伯姬心專守禮一意宮夜失火保傅不備逮火而死厥心靡悔春秋賢之詳錄其事。
---
衛寡夫人
---
夫人者齊侯之女也。嫁於衛至城門而衛君死。保母曰「可以還矣。」女不聽遂入持三年之喪畢弟立請曰「衛小國也不容二庖願請同庖。」夫人曰「唯夫婦同庖。」終不聽。衛君使人愬於齊兄弟齊兄弟皆欲與後君使人告女女終不聽乃作詩曰「我心匪石不可轉也。我心匪席不可卷也。」厄窮而不閔勞辱而不苟然後能自致也言不失也。然後可以濟難矣。詩曰「威儀棣棣不可選也。」言其左右無賢臣皆順其君之意也。君子美其貞壹故舉而列之於詩也。
---
頌曰齊女嫁衛厥至城門公薨不返遂入三年後君欲同女終不渾作詩譏刺卒守死君。
---
蔡人之妻
---
蔡人之妻者宋人之女也。既嫁於蔡而夫有惡疾。其母將改嫁之女曰「夫不幸乃妾之不幸也柰何去之適人之道壹與之醮終身不改。不幸遇惡疾不改其意。且夫采采芣衛之草雖其臭惡猶始於捋采之終於懷擷之浸以益親況於夫婦之道乎彼大故又不遣妾何以得去」終不聽其母乃作芣衛之詩。君子曰「宋女之意甚貞而壹也。」
---
頌曰宋女專愨持心不願夫有惡疾意猶一精母勸去歸作詩不聽後人美之以為順貞。
---
黎莊夫人
---
黎莊夫人者衛侯之女黎莊公之夫人也。既往而不同欲所務者異未嘗得見甚不得意。其傅母閔夫人賢公反不納憐其失意又恐其已見遣而不以時去謂夫人曰「夫婦之道有義則合無義則去。今不得意胡不去乎」乃作詩曰「式微式微胡不歸」夫人曰「婦人之道壹而已矣。彼雖不吾以吾何可以離於婦道乎」乃作詩曰「微君之故胡為乎中路」終執貞壹不違婦道以俟君命。君子故序之以編詩。
---
頌曰黎莊夫人執行不衰莊公不遇行節反乖傅母勸去作詩式微夫人守壹終不肯歸。
---
齊孝孟姬
---
孟姬者華氏之長女齊孝公之夫人也。好禮貞壹過時不嫁。齊中求之禮不備終不往。躡男席語不及外。遠別避嫌齊中能備禮求焉。齊國稱其貞。孝公聞之乃脩禮親迎於華氏之室。父母送孟姬不下堂母醮房之中結其衿縭誡之曰「必敬必戒無違宮事。」父誡之東階之上曰「必夙興夜寐無違命。其有大妨於王命者亦勿從也。諸母誡之兩階之間曰「敬之敬之必終父母之命。夙夜無怠之衿縭。父母之言謂何。」姑姊妹誡之門內曰「夙夜無愆。示之衿鞶無忘父母之言。」孝公親迎孟姬於其父母三顧而出。親迎之綏自御輪三曲顧姬與。遂納於宮。三月廟見而後行夫婦之道。既居久之公游於琅邪華孟姬從車奔姬墮車碎孝公使駟馬立車載姬以歸姬使侍御者舒帷以自障蔽而使傅母應使者曰「妾聞妃后踰閾必乘安車。輜軿下堂必從傅母。保阿進退則鳴玉環佩。內飾則結紐綢繆野處則帷裳擁蔽。所以正心壹意自斂制也。今立車無軿非所敢受命也。野處無衛非所敢久居也。三者失禮多矣。夫無禮而生不如早死。使者馳以告公更取安車。比其反則自經矣傅母救之不絕傅母曰「使者至輜軿已具。」姬氏蘇然後乘而歸。君子謂孟姬好禮。禮婦人出必輜軿衣服綢繆。既嫁歸問女昆弟不問男昆弟。所以遠別也。詩曰「彼君子女綢直如髮。」此之謂也。
---
頌曰孟姬好禮執節甚公避嫌遠別終不冶容載不並乘非禮不從君子嘉焉自古寡同。
---
息君夫人
---
夫人者息君之夫人也。楚息破之。虜其君使守門。將妻其夫人而納之於宮。楚王出遊夫人遂出見息君謂之曰「人生要一死而已何至自苦妾無須臾而忘君也終不以身更貳醮。生離於地上豈如死歸於地下哉」乃作詩曰「穀則異室死則同穴。謂予不信有如皦日。」息君止之夫人不聽遂自殺息君亦自殺同日俱死。楚王賢其夫人守節有義乃以諸侯之禮合而葬之。君子謂夫人說於行善故序之於詩。夫義動君子利動小人。息君夫人不為利動矣。詩云「德音莫違及爾同死。」此之謂也。
---
頌曰楚虜息君納其適妃夫人持固彌久不衰作詩同穴思故忘新遂死不顧列於貞賢。
---
齊杞梁妻
---
齊杞梁殖之妻也。莊公襲莒殖戰而死。莊公歸遇其妻使使者弔之於路。杞梁妻曰「今殖有罪君何辱命焉。若令殖免於罪則賤妾有先人之弊廬在下妾不得與郊弔。」於是莊公乃還車詣其室成禮然後去。杞梁之妻無子內外皆無五屬之親。既無所歸乃就其夫之尸於城下而哭之內諴動人道路過者莫不為之揮涕十日而城為之崩。既葬曰「吾何歸矣夫婦人必有所倚者也。父在則倚父夫在則倚夫子在則倚子。今吾上則無父中則無夫下則無子。內無所依以見吾誠。外無所倚以立吾節。吾豈能更二哉亦死而已。」遂赴淄水而死。君子謂杞梁之妻貞而知禮。詩云「我心傷悲聊與子同歸。」此之謂也。
---
頌曰杞梁戰死其妻收喪齊莊道弔避不敢當哭夫於城城為之崩自以無親赴淄而薨。
---
楚平伯嬴
---
伯嬴者秦穆公之女楚平王之夫人昭王之母也。當昭王時楚與吳為伯莒之戰。吳勝楚遂入至郢。昭王亡吳王闔閭盡妻其後宮。次至伯嬴伯嬴持刃曰「妾聞天子者天下之表也。公侯者一國之儀也。天子失制則天下亂諸侯失節則其國危。夫婦之道固人倫之始王教之端。是以明王之制使男女不親授坐不同席食不共器殊椸枷異巾櫛所以施之也。若諸侯外淫者絕卿大夫外淫者放士庶人外淫者宮割。夫然者以為仁失可復以義義失可復以禮。男女之喪亂亡興焉。夫造亂亡之端公侯之所絕天子之所誅也。今君王棄儀表之行縱亂亡之欲犯誅絕之事何以行令訓民且妾聞生而辱不若死而榮。若使君王棄其儀表則無以臨國。妾有淫端則無以生世。壹舉而兩辱妾以死守之不敢承命。且凡所欲妾者為樂也。近妾而死何樂之有如先殺妾又何益於君王」於是吳王慚遂退舍。伯嬴與其保阿閉永巷之門皆不釋兵。三旬秦救至昭王乃復矣。君子謂伯嬴勇而精壹。詩曰「莫莫葛纍施于條枚豈弟君子求福不回。」此之謂也。
---
頌曰闔閭勝楚入厥宮室盡妻後宮莫不戰慄伯嬴自守堅固專一君子美之以為有節。
---
楚昭貞姜
---
貞姜者齊侯之女楚昭王之夫人也。王出遊留夫人漸臺之上而去。王聞江水大至使使者迎夫人忘持符使者至請夫人出夫人曰「王與宮人約令召宮人必以符。今使者不持符妾不敢從使者行。」使者曰「今水方大至還而取符則恐後矣。」夫人曰「妾聞之貞女之義不犯約勇者不畏死守一節而已。妾知從使者必生留必死。然棄約越義而求生不若留而死耳。」於是使者反取符還則水大至臺崩夫人流而死。王曰「嗟夫守義死節不為苟生處約持信以成其貞。」乃號之曰貞姜。君子謂貞姜有婦節。詩云「淑人君子其儀不忒。」此之謂也。
---
頌曰楚昭出遊留姜漸臺江水大至無符不來夫人守節流死不疑君子序焉上配伯姬。
---
楚白貞姬
---
貞姬者楚白公勝之妻也。白公死其妻紡績不嫁。吳王聞其美且有行使大夫持金百鎰、白璧一雙以聘焉以輜軿三十乘迎之將以為夫人。大夫致幣白妻辭之曰「白公生之時妾幸得充後宮執箕帚掌衣履拂枕席託為妃匹。白公不幸而死妾願守其墳墓以終天年。今王賜金璧之聘。夫人之位非愚妾之所聞也。且夫棄義從欲者汙也。見利忘死者貪也。夫貪汙之人王何以為哉妾聞之『忠臣不借人以力貞女不假人以色。』豈獨事生若此哉於死者亦然。妾既不仁不能從死今又去而嫁不亦太甚乎」遂辭聘而不行。吳王賢其守節有義號曰楚貞姬。君子謂貞姬廉潔而誠信。夫任重而道遠仁以為己任不亦重乎死而後已不亦遠乎詩云「彼美孟姜德音不忘。」此之謂也。
---
頌曰白公之妻守寡紡績吳王美之聘以金璧妻操固行雖死不易君子大之美其嘉績。
---
衛宗二順
---
衛宗二順者衛宗室靈王之夫人及其傅妾也。秦滅衛君角封靈王世家使奉其祀。靈王死夫人無子而守寡傅妾有子。傅妾事夫人八年不衰供養愈謹。夫人謂傅妾曰「孺子養我甚謹。子奉祭祀而妾事我我不聊也。且吾聞主君之母不妾事人。今我無子於禮斥絀之人也而得留以盡其節是我幸也。今又煩孺子不改故節我甚內慚。吾願出居外以時相見我甚便之。」傅妾泣而對曰「夫人欲使靈氏受三不祥耶公不幸早終是一不祥也。夫人無子而婢妾有子是二不祥也。夫人欲出居外使婢子居內是三不祥也。妾聞忠臣事君無怠倦時孝子養親患無日也。妾豈敢以小貴之故變妾之節哉供養固妾之職也。夫人又何勤乎」夫人曰「無子之人而辱主君之母雖子欲爾眾人謂我不知禮也。吾終願居外而已。」傅妾退而謂其子曰「吾聞君子處順奉上下之儀脩先古之禮此順道也。今夫人難我將欲居外使我居內此逆也。處逆而生豈若守順而死哉」遂欲自殺。其子泣而止之不聽。夫人聞之懼遂許傅妾留終年供養不衰。君子曰「二女相讓亦誠君子。可謂行成於內而名立於後世矣。」詩云「我心石不可轉也。」此之謂也。
---
頌曰衛宗二順執行咸固妾子雖代供養如故主婦慚讓請求出舍終不肯聽禮甚閒暇。
---
魯寡陶嬰
---
陶嬰者魯陶門之女也。少寡養幼孤無強昆弟紡績為產。魯人或聞其義將求焉。嬰聞之恐不得免作歌明己之不更二也。其歌曰「悲黃鵠之早寡兮七年不雙。宛鵛獨宿兮不與眾同。夜半悲鳴兮想其故雄。天命早寡兮獨宿何傷。寡婦念此兮泣下數行。嗚呼悲兮死者不可忘。飛鳥尚然兮況於貞良雖有賢雄兮終不重行。」魯人聞之曰「斯女不可得已。」遂不敢復求。嬰寡終身不改。君子謂陶嬰貞壹而思。詩云「心之憂兮我歌且謠。」此之謂也。
---
頌曰陶嬰少寡紡績養子或欲取焉乃自脩理作歌自明求者乃止君子稱揚以為女紀。
---
梁寡高行
---
高行者梁之寡婦也。其為人榮於色而美於行。夫死早寡不嫁。梁貴人多爭欲取之者不能得。梁聞之使相聘焉。高行曰「妾夫不幸早死先狗馬填溝壑妾宜以身薦其棺槨。守養其幼孤曾不得專意。貴人多求妾者幸而得免今王又重之。妾聞『婦人之義一往而不改以全貞信之節。』今忘死而趨生是不信也。見貴而忘賤是不貞也。棄義而從利無以為人。」乃援鏡持刀以割其鼻曰「妾已刑矣。所以不死者不忍幼弱之重孤也。王之求妾者以其色也。今刑餘之人殆可釋矣。」於是相以報王大其義高其行乃復其身尊其號曰高行。君子謂高行節禮專精。詩云「謂予不信有如皎日。」此之謂也。
---
頌曰高行處梁貞專精純不貪行貴務在一信不受梁聘劓鼻刑身君子高之顯示後人。
---
陳寡孝婦
---
孝婦者陳之少寡婦也。年十六而嫁未有子。其夫當行戍夫且行時屬孝婦曰「我生死未可知。幸有老母無他兄弟備吾不還汝肯養吾母乎」婦應曰「諾。」夫果死不還。婦養姑不衰慈愛愈固。紡績以為家業終無嫁意。居喪三年其父母哀其年少無子而早寡也將取而嫁之孝婦曰「妾聞之『信者人之幹也義者行之節也。』妾幸得離襁褓受嚴命而事夫。夫且行時屬妾以其老母既許諾之。夫受人之託豈可棄哉棄託不信背死不義不可也。」母曰「吾憐汝少年早寡也。」孝婦曰「妾聞『寧載於義而死不載於地而生。』且夫養人老母而不能卒許人以諾而不能信將何以立於世夫為人婦固養其舅姑者也。夫不幸先死不得盡為人子之禮。今又使妾去之莫養老母。是明夫之不肖而著妾之不孝。不孝不信且無義何以生哉」因欲自殺其父母懼而不敢嫁也遂使養其姑二十八年。姑年八十四壽乃盡賣其田宅以葬之終奉祭祀。淮陽太守以聞漢孝文皇帝高其義貴其信美其行使使者賜之黃金四十斤復之終身號曰孝婦。君子謂孝婦備於婦道。詩云「匪直也人秉心塞淵。」此之謂也。
---
頌曰孝婦處陳夫死無子妣將嫁之終不聽母專心養姑一醮不改聖王嘉之號曰孝婦。
---
卷之五
---
魯孝義保
---
孝義保者魯孝公稱之保母臧氏之寡也。初孝公父武公與其二子長子括、中子戲朝周宣王宣王立戲為魯太子。武公薨戲立是為懿公。孝公時號公子稱最少。義保與其子俱入宮養公子稱。括之子伯御與魯人作亂攻殺懿公而自立。求公子稱於宮將殺之。義保聞伯御將殺稱乃衣其子以稱之衣臥於稱之處伯御殺之義保遂抱稱以出遇稱舅魯大夫於外舅問稱死乎義保曰「不死在此。」舅曰「何以得免」義保曰「以吾子代之。」義保遂以逃。十一年魯大夫皆知稱之在保於是請周天子殺伯御立稱是為孝公。魯人高之。論語曰「可以託六尺之孤。」其義保之謂也。
---
頌曰伯御作亂由魯宮起孝公乳保臧氏之母逃匿孝公易以其子保母若斯亦誠足恃。
---
楚成鄭瞀
---
鄭瞀者鄭女之嬴媵楚成王之夫人也。初成王登臺臨後宮宮人皆傾觀子瞀直行不顧徐步不變。王曰「行者顧。」子瞀不顧王曰「顧吾以女為夫人。」子瞀復不顧王曰「顧吾又與女千金而封若父兄子。」瞀遂行不顧。於是王下臺而問曰「夫人重位也。封爵厚祿也。壹顧可以得之而遂不顧何也」子瞀曰「妾聞婦人以端正和顏為容。今者大王在臺上而妾顧則是失儀節也。不顧告以夫人之尊示以封爵之重而後顧則是妾貪貴樂利以忘義理也。苟忘義理何以事王」王曰「善。」遂立以為夫人。處期年王將立公子商臣以為太子。王問之於令尹子上子上曰「君之齒未也而又多寵子。既置而黜之必為亂矣。且其人蜂目而豺聲忍人也不可立也。」王退而問於夫人子瞀曰「令尹之言信可從也。」王不聽遂立之。其後商臣以子上救蔡之事譖子上而殺之。子瞀謂其保曰「吾聞婦人之事在於饋食之間而已。雖然心之所見吾不能藏。夫昔者子上言太子之不可立也太子怨之譖而殺之。王不明察遂辜無罪。是白黑顛倒上下錯謬也。王多寵子皆欲得國。太子貪忍恐失其所。王又不明無以照之。庶嫡分爭禍必興焉。」後王又欲立公子職。職商臣庶弟也。子瞀退而與其保言曰「吾聞信不見疑今者王必將以職易太子吾懼禍亂之作也。而言之於王王不吾應。其以太子為非吾子疑吾譖之者乎夫見疑而生眾人孰知其不然。與其無義而生不如死以明之。且王聞吾死必寤太子之不可釋也。」遂自殺。保母以其言通於王。是時太子知王之欲廢之也遂興師作亂圍王宮。王請食熊蹯而死不可得也遂自經。君子曰「非至仁孰能以身誡。」詩曰「舍命不渝。」此之謂也。
---
頌曰子瞀先識執節有常興於不顧卒配成王知商臣亂言之甚強自嫌非子以殺身盟。
---
晉圉懷嬴
---
懷嬴者秦穆之女晉惠公太子之妃也。圉質於秦穆公以嬴妻之。六年圉將逃歸謂嬴氏曰「吾去國數年子父之接忘而秦晉之友不加親也。夫鳥飛反鄉狐死首邱我其首晉而死子其與我行乎」嬴氏對曰「子晉太子也。辱於秦子之欲去不亦宜乎雖然寡君使婢子侍執巾櫛以固子也。今吾不足以結子是吾不肖也。從子而歸是棄君也。言子之謀是負妻之義也。三者無一可行雖吾不從子也。子行矣吾不敢泄言亦不敢從也。子圉遂逃歸。君子謂懷嬴善處之間。
---
頌曰晉圉質秦配以懷嬴圉將與逃嬴不肯聽亦不泄言操心甚平不告所從無所阿傾。
---
楚昭越姬
---
楚昭越姬者越王句踐之女楚昭王之姬也。昭王讌遊蔡姬在左越姬參右。王親乘駟以馳逐遂登附社之臺以望雲夢之囿。觀士大夫逐者既驩乃顧謂二姬曰「樂乎」蔡姬對曰「樂。」王曰「吾願與子生若此死又若此。」蔡姬曰「昔弊邑寡君固以其黎民之役事君王之馬足故以婢子之身為苞苴玩好今乃比於妃嬪固願生俱樂死同時。」王顧謂史書之蔡姬許從孤死矣。乃復謂越姬越姬對曰「樂則樂矣然而不可久也。」王曰「吾願與子生若此死若此其不可得乎」越姬對曰「昔吾先君莊王淫樂三年不聽政事終而能改卒霸天下。妾以君王為能法吾先君將改斯樂而勤於政也。今則不然而要婢子以死。其可得乎且君王以束帛乘馬取婢子於弊邑寡君受之太廟也不約死。妾聞之諸姑婦人以死彰君之善益君之寵不聞其以苟從其闇死為榮妾不敢聞命。於是王寤敬越姬之言而猶親嬖蔡姬也。居二十五年王救陳二姬從。王病在軍中有赤雲夾日如飛烏。王問周史史曰「是害王身然可以移於將相。」將相聞之將請以身禱於神。王曰「將相之於孤猶股肱也今移禍焉庸為去是身乎」不聽。越姬曰「大哉君王之德以是妾願從王矣。昔日之遊淫樂也是以不敢許。及君王復於禮國人皆將為君王死而況於妾乎請願先驅狐狸於地下。」王曰「昔之遊樂吾戲耳。若將必死是彰孤之不德也。」越姬曰「昔日妾雖口不言心既許之矣。妾聞信者不負其心義者不虛設其事。妾死王之義不死王之好也。」遂自殺。王病甚讓位於三弟三弟不聽。王薨於軍中蔡姬竟不能死。王弟子閭與子西、子期謀曰「母信者其子必仁。」乃伏師閉壁迎越姬之子熊章立是為惠王。然後罷兵歸葬昭王。君子謂越姬信能死義。詩曰「音莫違及爾同死。」越姬之謂也。
---
頌曰楚昭遊樂要姬從死蔡姬許王越姬執禮終獨死節群臣嘉美維斯兩姬其德不比。
---
蓋將之妻
---
蓋之偏將邱子之妻也。戎伐蓋殺其君令於蓋群臣曰「敢有自殺者妻子盡誅。」邱子自殺人救之不得死。既歸其妻謂之曰「吾聞將節勇而不畏生故士民盡力而不畏死是以戰勝攻取故能存國安君。夫戰而忘勇非孝也。君亡不死非忠也。今軍敗君死子獨何生忠孝忘於身何忍以歸」邱子曰「蓋小戎大吾力畢能盡君不幸而死吾固自殺也以救故不得死。其妻曰「曩日有救今又何也」邱子曰「吾非愛身也。戎令曰『自殺者誅及妻子』是以不死死又何益於君」其妻曰「吾聞之『主憂臣辱主辱臣死。』今君死而子不死可謂義乎多殺士民不能存國而自活可謂仁乎憂妻子而忘仁義背故君而事強暴可謂忠乎人無忠臣之道仁義之行可謂賢乎周書曰『先君而後臣先父母而後兄弟先兄弟而後交友先交友而後妻子。』妻子私愛也。事君公義也。今子以妻子之故失人臣之節無事君之禮棄忠臣之公道營妻子之私愛偷生苟活妾等恥之況於子乎吾不能與子蒙恥而生焉。」遂自殺。戎君賢之祠以太牢而以將禮葬之賜其弟金百鎰以為卿而使別治蓋。君子謂蓋將之妻潔而好義。詩曰「淑人君子其德不回。」此之謂也。
---
頌曰蓋將之妻據節銳精戎既滅蓋邱子獨生妻恥不死陳設五榮為夫先死卒遺顯名。
---
魯義姑姊
---
魯義姑姊者魯野之婦人也。齊攻魯至郊望見一婦人抱一兒攜一兒而行軍且及之棄其所抱抱其所攜而走於山兒隨而啼婦人遂行不顧。齊將問兒曰「走者爾母耶」曰「是也。」母所抱者誰也」曰「不知也。」齊將乃追之軍士引弓將射之曰「止不止吾將射爾。」婦人乃還。齊將問所抱者誰也所棄者誰也。對曰「所抱者妾兄之子也所棄者妾之子也。見軍之至力不能兩護故棄妾之子。」齊將曰「子之於母其親愛也痛甚於心今釋之而反抱兄之子何也」婦人曰「己之子私愛也。兄之子公義也。夫背公義而嚮私愛亡兄子而存妾子幸而得幸則魯君不吾畜大夫不吾養庶民國人不吾與也。夫如是則脅肩無所容而累足無所履也。子雖痛乎獨謂義何故忍棄子而行義不能無義而視魯國。」於是齊將按兵而止使人言於齊君曰「魯未可伐也。乃至於境山澤之婦人耳猶知持節行義不以私害公而況於朝臣士大夫乎請還。」齊君許之。魯君聞之賜婦人束帛百端號曰義姑姊。公正誠信果於行義。夫義其大哉雖在匹婦國猶賴之況以禮義治國乎詩云「有覺德行四國順之。」此之謂也。
---
頌曰齊君攻魯義姑有節見軍走山棄子抱姪齊將問之賢其推理一婦為義齊兵遂止。
---
代趙夫人
---
代趙夫人者趙衛子之女襄子之姊代王之夫人也。衛子既葬襄子未除服地登夏屋誘代王使廚人持斗以食代王及從者行斟陰令宰人各以一斗擊殺代王及從者。因舉兵平代地而迎其姊趙夫人夫人曰「吾受先君之命事代之王今十有餘年矣。代無大故而主君殘之。今代已亡吾將奚歸且吾聞之婦人之義無二夫。吾豈有二夫哉欲迎我何之以弟慢夫非義也。以夫怨弟非仁也。吾不敢怨然亦不歸遂泣而呼天自殺於靡笄之地。代人皆懷之。君子謂趙夫人善處夫婦之間。詩云「不僭不賊鮮不為則。」此之謂也。
---
頌曰惟趙襄子代夫人弟襲滅代王迎取其姊姊引義理稱引節禮不歸不怨遂留野死。
---
齊義繼母
---
齊義繼母者齊二子之母也。當宣王時有人簡死於道者吏訊之被一創二子兄弟立其傍吏問之兄曰「我殺之。」弟曰「非兄也乃我殺之。」期年吏不能決言之於相相不能決言之於王王曰「今皆赦之是縱有罪也。皆殺之是誅無辜也。寡人度其母能知子善惡。試問其母聽其所欲殺活。」相召其母問之曰「母之子殺人兄弟欲相代死吏不能決言之於王。王有仁惠故問母何所欲殺活。」其母泣而對曰「殺其少者。」相受其言因而問之曰「夫少子者人之所愛也。今欲殺之何也」其母對曰「少者妾之子也。長者前妻之子也。其父疾且死之時屬之於妾曰『善養視之。』妾曰『諾。』今既受人之託許人以諾豈可以忘人之託而不信其諾邪且殺兄活弟是以私愛廢公義也背言忘信是欺死者也。夫言不約束已諾不分何以居於世哉子雖痛乎獨謂行何」泣下沾襟。相入言於王王美其義高其行皆赦不殺而尊其母號曰義母。君子謂義母信而好義絜而有讓。詩曰「愷悌君子四方為則。」此之謂也。
---
頌曰義繼信誠公正知禮親假有罪相讓不已吏不能決王以問母據信行義卒免二子。
---
魯秋潔婦
---
潔婦者魯秋胡子妻也。既納之五日去而宦於陳五年乃歸。未至家見路旁婦人採桑秋胡子悅之下車謂曰「若曝採桑吾行道願託桑蔭下齎休焉。」婦人採桑不輟秋胡子謂曰「力田不如逢豐年力桑不如見國卿。吾有金願以與夫人。」婦人曰「嘻夫採桑力作紡績織紝以供衣食奉二親養夫子。吾不願金所願卿無有外意妾亦無淫泆之志收子之齎與笥金。」秋胡子遂去至家奉金遺母使人喚婦至乃嚮採桑者也秋胡子慚。婦曰「子束髮脩身辭親往仕五年乃還當所悅馳驟揚塵疾至。今也乃悅路傍婦人下子之裝以金予之是忘母也。忘母不孝好色淫泆是污行也污行不義。夫事親不孝則事君不忠。處家不義則治官不理。孝義並亡必不遂矣。妾不忍見子改娶矣妾亦不嫁。」遂去而東走投河而死。君子曰「潔婦精於善。夫不孝莫大於不愛其親而愛其人秋胡子有之矣。」君子曰「見善如不及見不善如探湯。秋胡子婦之謂也。」詩云「惟是褊心是以為刺。」此之謂也。
---
頌曰秋胡西仕五年乃歸遇妻不識心有淫思妻執無二歸而相知恥夫無義遂東赴河。
---
周主忠妾
---
周主忠妾者周大夫妻之媵妾也。大夫號主父自衛仕於周二年且歸。其妻淫於鄰人恐主父覺其淫者憂之妻曰「無憂也吾為毒酒封以待之矣。」三日主父至其妻曰「吾為子勞封酒相待使媵婢取酒而進之。媵婢心知其毒酒也計念進之則殺主父不義言之又殺主母不忠猶與因陽僵覆酒主父怒而笞之。既已妻恐媵婢言之因以他過笞欲殺之媵知將死終不言。主父弟聞其事具以告主父主父驚乃免媵婢而笞殺其妻。使人陰問媵婢曰「汝知其事何以不言而反幾死乎」媵婢曰「殺主以自生又有辱主之名吾死則死耳豈言之哉」主父高其義貴其意將納以為妻媵婢辭曰「主辱而死而妾獨生是無禮也。代主之處是逆禮也。無禮逆禮有一猶愈今盡有之難以生矣。」欲自殺主聞之乃厚幣而嫁之四鄰爭娶之。君子謂忠妾為仁厚。夫名無細而不聞行無隱而不彰。詩云「無言不酬無德不報。」此之謂也。
---
頌曰周主忠妾慈惠有序主妻淫僻藥酒毒主使妾奉進僵以除賊忠全其主終蒙其福。
---
魏節乳母
---
魏節乳母者魏公子之乳母。秦攻魏破之殺魏王瑕誅諸公子而一公子不得令魏國曰「得公子者賜金千鎰。匿之者罪至夷。」節乳母與公子俱逃魏之故臣見乳母而識之曰「乳母無恙乎」乳母曰「嗟乎吾柰公子何」故臣曰「今公子安在吾聞秦令曰『有能得公子者賜金千鎰。匿之者罪至夷。』乳母倘言之則可以得千金。知而不言則昆弟無類矣。」乳母曰「吁吾不知公子之處。」故臣曰「我聞公子與乳母俱逃。」母曰「吾雖知之亦終不可以言。」故臣曰「今魏國已破亡族已滅。子匿之尚誰為乎」母吁而言曰「夫見利而反上者逆也。畏死而棄義者亂也。今持逆亂而以求利吾不為也。且夫凡為人養子者務生之非為殺之也。豈可利賞畏誅之故廢正義而行逆節哉妾不能生而令公子禽也。」遂抱公子逃於深澤之中。故臣以告秦軍秦軍追見爭射之乳母以身為公子蔽矢著身者數十與公子俱死。秦王聞之貴其守忠死義乃以卿禮葬之祠以太牢寵其兄為五大夫賜金百鎰。君子謂節乳母慈惠敦厚重義輕財。禮為孺子室於宮擇諸母及阿者必求其寬仁慈惠溫良恭敬慎而寡言者使為子師次為慈母次為保母皆居子室以養全之。他人無事不得往。夫慈故能愛乳狗搏虎伏雞搏狸恩出於中心也。詩云「行有死人尚或墐之。」此之謂也。
---
頌曰秦既滅魏購其子孫公子乳母與俱遁逃守節執事不為利違遂死不顧名號顯遺。
---
梁節姑姊
---
梁節姑姊者梁之婦人也。因失火兄子與己子在內中欲取兄子輒得其子獨不得兄子。火盛不得復入婦人將自趣火其友止之曰「子本欲取兄之子惶恐卒誤得爾子中心謂何何至自赴火」婦人曰「梁國豈可戶告人曉也被不義之名何面目以見兄弟國人哉吾欲復投吾子為失母之恩吾勢不可以生。」遂赴火而死。君子謂節姑姊潔而不污。詩曰「彼其之子舍命不渝。」此之謂也。
---
頌曰梁節姑姊據義執理子姪同內火大發起欲出其姪輒得厥子火盛自投明不私己。
---
珠崖二義
---
二義者珠崖令之後妻及前妻之女也。女名初年十三珠崖多珠繼母連大珠以為繫臂。及令死當送喪。法內珠入於關者死。繼母棄其繫臂珠。其子男年九歲好而取之置之母鏡奩中皆莫之知。遂奉喪歸至海關關候士吏搜索得珠十枚於繼母鏡奩中吏曰「嘻此值法無可柰何誰當坐者」初在左右顧心恐母去置鏡奩中乃曰「初當坐之。」吏曰「其狀何如」對曰「君不幸夫人解繫臂棄之。初心惜之取而置夫人鏡奩中夫人不知也。」繼母聞之遽疾行問初初曰「夫人所棄珠初復取之置夫人奩中初當坐之。」母意亦以初為實然憐之乃因謂吏曰「願且待幸無劾兒兒誠不知也。此珠妾之繫臂也君不幸妾解去之而置奩中。迫奉喪道遠與弱小俱忽然忘之妾當坐之。」初固曰「實初取之。」繼母又曰「兒但讓耳實妾取之。」因涕泣不能自禁。女亦曰「夫人哀初之孤欲強活初耳夫人實不知也。」又因哭泣泣下交頸送葬者盡哭哀動傍人莫不為酸鼻揮涕。關吏執筆書劾不能就一字關候垂泣終日不能忍決乃曰「母子有義如此吾寧坐之不忍加文且又相讓安知孰是」遂棄珠而遣之既去後乃知男獨取之也。君子謂二義慈孝。論語曰「父為子隱子為父隱直在其中矣。」若繼母與假女推讓爭死哀感傍人可謂直耳。
---
頌曰珠崖夫人甚有母恩假繼相讓維女亦賢納珠於關各自伏愆二義如此為世所傳。
---
郃陽友娣
---
友娣者郃陽邑任延壽之妻也。字季兒有三子。季兒兄季宗與延壽爭葬父事延壽與其友田建陰殺季宗。建獨坐死延壽會赦乃以告季兒季兒曰「嘻獨今乃語我乎」遂振衣欲去問曰「與共殺吾兄者為誰」延壽曰「田建。田建已死獨我當坐之汝殺我而已。」季兒曰「殺夫不義事兄之讎亦不義。」延壽曰「吾不敢留汝願以車馬及家中財物盡以送汝聽汝所之。」季兒曰「吾當安之兄死而讎不報與子同枕席而使殺吾兄內不能和夫家又縱兄之仇何面目以生而戴天履地乎」延壽慚而去不敢見季兒。季兒乃告其大女曰「汝父殺吾兄義不可以留又終不復嫁矣。吾去汝而死善視汝兩弟。」遂以繈自經而死。馮翊王讓聞之大其義令縣復其三子而表其墓。君子謂友娣善復兄仇。詩曰「不僭不賊鮮不為則。」季兒可以為則矣。
---
頌曰季兒樹義夫殺其兄欲復兄讎義不可行不留不去遂以自殃馮翊表墓嘉其義明。
---
京師節女
---
京師節女者長安大昌里人之妻也。其夫有仇人欲報其夫而無道徑聞其妻之仁孝有義乃劫其妻之父使要其女為中譎。父呼其女告之女計念不聽之則殺父不孝聽之則殺夫不義。不孝不義雖生不可以行於世。欲以身當之乃且許諾曰「旦日在樓上新沐東首臥則是矣。妾請開戶牖待之。」還其家乃告其夫使臥他所因自沐居樓上東首開戶牖而臥。夜半仇家果至斷頭持去明而視之乃其妻之頭也。仇人哀痛之以為有義遂釋不殺其夫。君子謂節女仁孝厚於恩義也。夫重仁義輕死亡行之高者也。論語曰「君子殺身以成仁無求生以害仁。」此之謂也。
---
頌曰京師節女夫讎劫父要女間之不敢不許期處既成乃易其所殺身成仁義冠天下。
---
卷之六
---
齊管妾婧
---
妾婧者齊相管仲之妾也。甯戚欲見桓公道無從乃為人僕。將車宿齊東門之外桓公因出甯戚擊牛角而商歌甚悲桓公異之使管仲迎之甯戚稱曰「浩浩乎白水」管仲不知所謂不朝五日而有憂色其妾婧進曰「今君不朝五日而有憂色敢問國家之事耶君之謀也」管仲曰「非汝所知也。」婧曰「妾聞之也毋老老毋賤賤毋少少毋弱弱。」管仲曰「何謂也」「昔者太公望年七十屠牛於朝歌市八十為天子師九十而封於齊。由是觀之老可老邪夫伊尹有氏之媵臣也。湯立以為三公天下之治太平。由是觀之賤可賤邪皋子生五歲而贊禹。由是觀之少可少邪駃騠生七日而超其母。由是觀之弱可弱邪」於是管仲乃下席而謝曰「吾請語子其故。昔日公使我迎甯戚甯戚曰『浩浩乎白水』吾不知其所謂是故憂之。」其妾笑曰「人已語君矣君不知識邪古有白水之詩。詩不云乎『浩浩白水鯈鯈之魚君來召我我將安居國家未定從我焉如。』此甯戚之欲得仕國家也。」管仲大悅以報桓公。桓公乃脩官府齊戒五日見甯子因以為佐齊國以治。君子謂妾婧為可與謀。詩云「先民有言詢于芻蕘。」此之謂也。
---
頌曰桓遇甯戚命管迎之甯戚白水管仲憂疑妾進問焉為說其詩管嘉報公齊得以治。
---
楚江乙母
---
楚大夫江乙之母也。當恭王之時乙為郢大夫。有入王宮中盜者令尹以罪乙請於王而絀之。處家無幾何其母亡布八尋乃往言於王曰「妾夜亡布八尋令尹盜之。」王方在小曲之臺令尹侍焉。王謂母曰「令尹信盜之寡人不為其富貴而不行法焉。若不盜而誣之楚國有常法。」母曰「令尹不身盜之也乃使人盜之。」王曰「其使人盜柰何」對曰「昔孫叔敖之為令尹也道不拾遺門不閉關而盜賊自息。今令尹之治也耳目不明盜賊公行是故使盜得盜妾之布是與使人盜何以異也」王曰「令尹在上寇盜在下令尹不知有何罪焉」母曰「吁何大王之言過也昔日妾之子為郢大夫有盜王宮中之物者妾子坐而絀妾子亦豈知之哉然終坐之令尹獨何人而不以是為過也昔者周武王有言曰『百姓有過在予一人。』上不明則下不治相不賢則國不寧。所謂國無人者非無人也無理人者也。王其察之。」王曰「善。非徒譏令尹又譏寡人。」命吏償母之布因賜金十鎰母讓金布曰「妾豈貪貨而干大王哉怨令尹之治也。」遂去不肯受。王曰「母智若此其子必不愚。」乃復召江乙而用之。君子謂乙母善以微喻。詩云「猷之未遠是用大諫。」此之謂也。
---
頌曰江乙失位乙母動心既歸家處亡布八尋指責令尹辭甚有度王復用乙賜母金布。
---
晉弓工妻
---
弓工妻者晉繁人之女也。當平公之時使其夫為弓三年乃成。平公引弓而射不穿一札。平公怒將殺弓人。弓人之妻請見曰「繁人之子弓人之妻也。願有謁於君。」平公見之妻曰「君聞昔者公劉之行乎羊牛踐葭葦惻然為民痛之。恩及草木豈殺不辜者乎秦穆公有盜食其駿馬之肉反飲之以酒。楚莊王臣援其夫人之衣而絕纓與飲大樂。此三君者仁著於天下卒享其報名垂至今。昔帝堯茅茨不翦采椽不斲土階三等猶以為為之者勞居之者逸也。今妾之夫治造此弓其為之亦勞矣。其幹生於太山之阿一日三睹陰三睹陽。傅以燕牛之角纏以荊麋之筋餬以河魚之膠。此四者皆天下之妙選也而君不能以穿一札是君之不能射也而反欲殺妾之夫不亦謬乎妾聞射之道左手如拒石右手如附枝右手發之左手不知此蓋射之道也。平公以其言為儀而射穿七札繁人之夫立得出而賜金三鎰。君子謂弓工妻可與處難。詩曰「敦弓既堅舍矢既鈞。」言射有法也。
---
頌曰晉平作弓三年乃成公怒弓工將加以刑妻往說公陳其幹材列其勞苦公遂釋之。
---
齊傷槐女
---
齊傷槐女者傷槐衍之女也名婧。景公有所愛槐使人守之植木懸之下令曰「犯槐者刑傷槐者死。」於是衍醉而傷槐。景公聞之曰「是先犯我令。」使吏拘之且加罪焉。婧懼乃造於相晏子之門曰「賤妾不勝其欲願得備數於下。」晏子聞之笑曰「嬰其有淫色乎何為老而見奔殆有說內之至哉」既入門晏子望見之曰「怪哉有深憂」進而問焉對曰「妾父衍幸得充城郭為公民。見陰陽不調風雨不時五穀不滋之故禱祠於名山神水。不勝麴糱之味先犯君令醉至於此罪故當死。妾聞明君之蒞國也不損祿而加刑又不以私恚害公法不為六畜傷民人不為野草傷禾苗。昔者宋景公之時大旱三年不雨召太卜而卜之曰『當以人祀之。』景公乃降堂北面稽首曰『吾所以請雨者乃為吾民也今必當以人祀寡人請自當之。』言未卒天大雨方千里。所以然者何也以能順天慈民也。今吾君樹槐令犯者死。欲以槐之故殺婧之父孤妾之身妾恐傷執政之法而害明君之義也。鄰國聞之皆謂君愛樹而賤人其可乎」晏子惕然而悟。明日朝謂景公曰「嬰聞之民財力謂之暴崇玩好威嚴令謂之逆刑殺不正謂之賊。夫三者守國之大殃也。今君窮民財力以美飲食之具繁鐘鼓之樂極宮室之觀行暴之大者也。崇玩好威嚴令是逆民之明者也。犯槐者刑傷槐者死。刑殺不正賊民之深者也。」公曰「寡人敬受命。」晏子出景公即時命罷守槐之役拔植懸之木廢傷槐之法出犯槐之囚。君子曰「傷槐女能以辭免。」詩云「是究是圖亶其然乎」此之謂也。
---
頌曰景公愛槐民醉折傷景公將殺其女悼惶奔告晏子稱說先王晏子為言遂免父殃。
---
楚野辨女
---
楚野辨女者昭氏之妻也。鄭簡公使大夫聘於荊至於狹路有一婦人乘車與大夫遇轂擊而折大夫車軸大夫怒將執而鞭之婦人曰「妾聞君子不遷怒不貳過。今於狹路之中妾已極矣而子大夫之僕不肯少引是以敗子大夫之車而反執妾豈不遷怒哉既不怒僕而反怒妾豈不貳過哉周書曰『毋侮鰥寡而畏高明。』今子列大夫而不為之表而遷怒貳過釋僕執妾輕其微弱豈可謂不侮鰥寡乎吾鞭則鞭耳惜子大夫之喪善也大夫慚而無以應遂釋之而問之對曰「妾楚野之鄙人也。」大夫曰「盍從我於鄭乎」對曰「既有狂夫昭氏在內矣。」遂去。君子曰「辨女能以辭免。詩云「惟號斯言有倫有脊。」此之謂也。
---
頌曰辨女獨乘遇鄭使鄭使折軸執女忿怒女陳其冤亦有其序鄭使慚去不敢談語。
---
阿谷處女
---
阿谷處女者阿谷之隧浣者也。孔子南游過阿谷之隧見處子佩璜而浣孔子謂子貢曰「彼浣者其可與言乎」抽觴以授子貢曰「為之辭以觀其志。」子貢曰「我北鄙之人也。自北徂南將欲之楚逢天之暑我思譚譚願乞一飲以伏我心。」處子曰「阿谷之隧隱曲之地其水一清一濁流入於海欲飲則飲何問乎婢子」授子貢觴迎流而挹之投而棄之從流而挹之滿而溢之跪置沙上曰「禮不親授。」子貢還報其辭。孔子曰「丘已知之矣。抽琴去其軫以授子貢曰「為之辭。」子貢往曰「嚮者聞子之言穆如清風不拂不寤私復我心有琴無軫願借子調其音。」處子曰「我鄙野之人也。陋固無心五音不知安能調琴」子貢以報孔子孔子曰「丘已知之矣。過賢則賓。」抽絺綌五兩以授子貢曰「為之辭。」子貢往曰「吾北鄙之人也。自北徂南將欲之楚有絺綌五兩非敢以當子之身也願注之水旁。」處子曰「行客之人嗟然永久分其資財棄於野鄙妾年甚少何敢受子。子不早命竊有狂夫名之者矣。」子貢以告孔子孔子曰「丘已知之矣。斯婦人達於人情而知禮。」詩云「南有喬木不可休息漢有遊女不可求思。」此之謂也。
---
頌曰孔子出遊阿谷之南異其處子欲觀其風子貢三反女辭辨深子曰達情知禮不淫。
---
趙津女娟
---
趙津女娟者趙河津吏之女趙簡子之夫人也。初簡子南擊楚與津吏期簡子至津吏醉臥不能渡簡子怒欲殺之娟懼持楫而走簡子曰「女子走何為」對曰「津吏息女。妾父聞主君東渡不測之水恐風波之起水神動駭故禱祠九江三淮之神供具備禮御釐受福不勝巫祝杯酌餘瀝醉至於此。君欲殺之妾願以鄙軀易父之死。」簡子曰「非女之罪也。」娟曰「主君欲因其醉而殺之妾恐其身之不知痛而心不知罪也。若不知罪殺之是殺不辜也。願醒而殺之使知其罪。」簡子曰「善。」遂釋不誅。簡子將渡用楫者少一人娟攘卷摻楫而請曰「妾居河濟之間世習舟楫之事願備員持楫。」簡子曰「不穀將行選士大夫齊戒沐浴義不與婦人同舟而渡也。」娟對曰「妾聞昔者湯伐夏左驂驪右驂牝靡而遂放桀。武王伐殷左驂牝騏右驂牝而遂克紂至於華山之陽。主君不欲渡則已與妾同舟又何傷乎」簡子悅遂與渡中流為簡子發河激之歌其辭曰「升彼阿兮面觀清水揚波兮查冥冥禱求福兮醉不醒誅將加兮妾心驚罰既釋兮瀆乃清妾持楫兮操其維蛟龍助兮主將歸呼來櫂兮行勿疑。」簡子大悅曰「昔者不穀夢娶妻豈此女乎」將使人祝祓以為夫人。娟乃再拜而辭曰「夫婦人之禮非媒不嫁。嚴親在內不敢聞命。」遂辭而去。簡子歸乃納幣於父母而立以為夫人。君子曰「女娟通達而有辭。」詩云「來遊來歌以矢其音。」此之謂也。
---
頌曰趙簡渡河津吏醉荒將欲加誅女娟恐惶操楫進說父得不喪維久難蔽終遂發揚。
---
趙佛肸母
---
趙佛肸母者趙之中牟宰佛肸之母也。佛肸以中牟叛。趙之法以城叛者身死家收。佛肸之母將論自言曰「我死不當。」士長問其故母曰「為我通於主君乃言不通則老婦死而已。」士長為之言於襄子襄子出問其故母曰「不得見主君則不言。」於是襄子見而問之曰「不當死何也」母曰「妾之當死亦何也」襄子曰「而子反。」母曰「子反母何為當死」襄子曰母不能教子故使至於反母何為不當死也」母曰「吁以主君殺妾為有說也乃以母無教邪妾之職盡久矣此乃在於主君。妾聞子少而慢者母之罪也。長而不能使者父之罪也。今妾之子少而不慢長又能使妾何負哉妾聞之子少則為子長則為友夫死從子妾能為君長子君自擇以為臣妾之子與在論中此君之臣非妾之子。君有暴臣妾無暴子是以言妾無罪也。襄子曰「善夫佛肸之反寡人之罪也。」遂釋之。君子曰「佛肸之母一言而發襄子之意使行不遷怒之德以免其身。」詩云「既見君子我心寫兮。」此之謂也。
---
頌曰佛肸既叛其母任理將就於論自言襄子陳列母職子長在君襄子說之遂釋不論。
---
齊威虞姬
---
虞姬者名娟之齊威王之姬也。威王即位九年不治委政大臣諸侯並侵之。其佞臣周破胡專權擅勢嫉賢妒能即墨大夫賢而日毀之阿大夫不肖反日譽之。虞姬謂王曰「破胡讒諛之臣也不可不退。齊有北郭先生者賢明有道可置左右。」破胡聞之乃惡虞姬曰「其幼弱在於閭巷之時嘗與北郭先生通。」王疑之乃閉虞姬於九層之臺而使有司即窮驗問破胡賂執事者使竟其罪執事者誣其辭而上之王視其辭不合於意乃召虞姬而自問焉虞姬對曰「妾娟之幸得蒙先人之遺體生於天壤之閒去蓬廬之下侍明王之讌泥附王著薦床蔽席供執埽除掌奉湯沐至今十餘年矣。惓惓之心冀幸補一言而為邪臣所擠湮於百重之下不意大王乃復見而與之語。妾聞玉石墜泥不為汙柳下覆寒女不為亂。積之於素雅故不見疑也。經瓜田不躡履過李園不正冠妾不避此罪一也。既陷難中有司受賂聽用邪人卒見覆冒不能自明。妾聞寡婦哭城城為之崩。亡士歎市市為之罷。誠信發內感動城市。妾之冤明於白日雖獨號於九層之內而眾人莫為豪釐此妾之罪二也。既有汙名而加此二罪義固不可以生。所以生者為莫白妾之汙名也。且自古有之伯奇放野申生被患。孝順至明反以為殘。妾既當死不復重陳然願戒大王群臣為邪破胡最甚。王不執政國殆危矣。於是王大寤出虞姬顯之於朝市封即墨大夫以萬戶烹阿大夫與周破胡。遂起兵收故侵地齊國震懼人知烹阿大夫不敢飾非務盡其職齊國大治。君子謂虞姬好善。詩云「既見君子我心則降。」此之謂也。
---
頌曰齊國惰政不治九年虞姬譏刺反害其身姬列其事上指皇天威王覺寤卒距強秦。
---
齊鍾離春
---
鍾離春者齊無鹽邑之女宣王之正后也。其為人極醜無雙臼頭深目長壯大節卬鼻結喉肥項少髮折腰出胸皮膚若漆。行年四十無所容入衒嫁不讎流棄莫執。於是乃拂拭短褐自詣宣王謂謁者曰「妾齊之不讎女也。聞君王之聖德願備後宮之埽除頓首司馬外唯王幸許之。」謁者以聞宣王方置酒於漸臺左右聞之莫不掩口大笑曰「此天下強顏女子也豈不異哉」於是宣王乃召見之謂曰「昔者先王為寡人娶妃匹皆已備有列位矣。今夫人不容於鄉里布衣而欲干萬乘之主亦有何奇能哉」鍾離春對曰「無有。特竊慕大王之美義耳。」王曰「雖然何善」良久曰「竊嘗善隱。」宣王曰「隱固寡人之所願也試一行之。」言未卒忽然不見。宣王大驚立發隱書而讀之退而推之又未能得。明日又更召而問之不以隱對但揚目銜齒舉手拊膝曰「殆哉殆哉」如此者四。宣王曰「願遂聞命。」鍾離春對曰「今大王之君國也西有衡秦之患南有強楚之讎外有二國之難。內聚姦臣眾人不附。春秋四十壯男不立不務眾子而務眾婦。尊所好忽所恃。一旦山陵崩弛社稷不定此一殆也。漸臺五重黃金白玉琅玕籠疏翡翠珠璣幕絡連飾萬民罷極此二殆也。賢者匿於山林諂諛強於左右邪偽立於本朝諫者不得通入此三殆也。飲酒沈湎以夜繼晝女樂俳優縱橫大笑。外不脩諸侯之禮內不秉國家之治此四殆也。故曰殆哉殆哉。」於是宣王喟然而嘆曰「痛乎無鹽君之言乃今一聞。」於是拆漸臺罷女樂退諂諛去雕琢選兵馬實府庫四辟公門招進直言延及側陋。卜擇吉日立太子進慈母拜無鹽君為后。而齊國大安者醜女之力也。君子謂鍾離春正而有辭。詩云「既見君子我心則喜。」此之謂也。
---
頌曰無鹽之女干說齊宣分別四殆稱國亂煩宣王從之四辟公門遂立太子拜無鹽君。
---
齊宿瘤女
---
宿瘤女者齊東郭採桑之女閔王之后也。項有大瘤故號曰宿瘤。初閔王出游至東郭百姓盡觀宿瘤女採桑如故王怪之召問曰「寡人出遊車騎甚眾百姓無少長皆棄事來觀汝採桑道旁曾不一視何也」對曰「妾受父母教採桑不受教觀大王。」王曰「此奇女也惜哉宿瘤」女曰「婢妾之職屬之不二予之不忘中心謂何宿瘤何傷」王大悅之曰「此賢女也。」命後車載之女曰「賴大王之力父母在內使妾不受父母之教而隨大王是奔女也大王又安用之」王大慚曰「寡人失之。」又曰「貞女一禮不備雖死不從。」於是王遣歸使使者加金百鎰往聘迎之父母驚惶欲洗沐加衣裳女曰「如是見王則變容更服不見識也請死不往。」於是如故隨使者閔王歸見諸夫人告曰「今日出遊得一聖女今至斥汝屬矣。」諸夫人皆怪之盛服而衛遲其至也宿瘤駭宮中諸夫人皆掩口而笑左右失貌不能自止王大慚曰「且無笑不飾耳。夫飾與不飾固相去十百也。」女曰「夫飾與不飾相去千萬尚不足言何獨十百也」王曰「何以言之」對曰「性相近習相遠也。昔者堯舜桀紂俱天子也。堯舜自飾以仁義雖為天子安於節儉茅茨不翦采椽不斲後宮衣不重采食不重味。至今數千歲天下歸善焉。桀紂不自飾以仁義習為苛文造為高臺深池後宮蹈綺縠弄珠玉意非有饜時也。身死國亡為天下笑至今千餘歲天下歸惡焉。由是之飾與不飾相去千萬尚不足言何獨十百也。」於是諸夫人皆大慚閔王大感立瘤女以為后。出令卑宮室填池澤損膳減樂後宮不得重采。期月之間化行鄰國諸侯朝之侵三晉懼秦楚立帝號。閔王至於此也宿瘤女有力焉。及女死之後燕遂屠齊閔王逃亡而弒死於外。君子謂宿瘤女通而有禮。詩云「菁菁者莪在彼中阿既見君子樂且有儀。」此之謂也。
---
頌曰齊女宿瘤東郭採桑閔王出遊不為變常王召與語諫辭甚明卒升后位名聲光榮。
---
齊孤逐女
---
孤逐女者齊即墨之女齊相之妻也。初逐女孤無父母狀甚醜三逐於鄉五逐於里過時無所容。齊相婦死逐女造襄王之門而見謁者曰「妾三逐於鄉五逐於里孤無父母擯棄於野無所容止願當君王之盛顏盡其愚辭。」左右復於王王輟食吐哺而起。左右曰「三逐於鄉者不忠也五逐於里者少禮也。不忠少禮之人王何為遽」王曰「子不識也。夫牛鳴而馬不應非不聞牛聲也異類故也。此人必有與人異者矣。遂見與之語三日。始一日曰「大王知國之柱乎」王曰「不知也。」逐女曰「柱相國是也。夫柱不正則棟不安棟不安則榱橑墮則屋幾覆矣。王則棟矣庶民榱橑也國家屋也。夫屋堅與不堅在乎柱。國家安與不安在乎相。今大王既有明知而國相不可不審也。」王曰「諾。」其二日王曰「吾國相奚若」對曰「王之國相比目之魚也外比內比然後能成其事就其功。」王曰「何謂也」逐女對曰「明其左右賢其妻子是外比內比也。」其三日王曰「吾相其可易乎」逐女對曰「中才也求之未可得也。如有過之者何為不可也今則未有。妾聞明王之用人也推一而用之。故楚用虞邱子而得孫叔敖燕用郭隗而得樂毅。大王誠能厲之則此可用矣。」王曰「吾用之柰何」逐女對曰「昔者齊桓公尊九九之人而有道之士歸之。越王敬螳蜋之怒而勇士死之。葉公好龍而龍為暴下。物之所徵固不須頃。」王曰「善。」遂尊相敬而事之以逐女妻之。居三日四方之士多歸於齊而國以治。詩云「既見君子並坐鼓瑟。」此之謂也。
---
頌曰齊逐孤女造襄王門女雖五逐王猶見焉談國之政亦甚有文與語三日遂配相君。
---
楚處莊姪
---
楚處莊姪者楚頃襄王之夫人縣邑之女也。初頃襄王好臺榭出入不時行年四十不立太子諫者蔽塞屈原放逐國既殆矣。秦欲襲其國乃使張儀間之使其左右謂王曰「南游於唐五百里有樂焉。」王將往。是時莊姪年十二謂其母曰「王好淫樂出入不時。春秋既盛不立太子。今秦又使人重賂左右以惑我王使游五百里之外以觀其勢。王已出姦臣必倚敵國而發謀王必不得反國。姪願往諫之。」其母曰「汝嬰兒也安知諫」不遣姪乃逃。以緹竿為幟姪持幟伏南郊道旁王車至姪舉其幟王見之而止使人往問之使者報曰「有一女童伏於幟下願有謁於王。」王曰「召之。」姪至王曰「女何為者也」姪對曰「妾縣邑之女也欲言隱事於王恐壅閼蔽塞而不得見聞。大王出遊五百里因以幟見。」王曰「子何以戒寡人」姪對曰「大魚失水有龍無尾。牆欲內崩而王不視。」王曰「不知也。」姪對曰「大魚失水者王離國五百里也樂之於前不思禍之起於後也。有龍無尾者年既四十無太子也。國無強輔必且殆也。牆欲內崩而王不視者禍亂且成而王不改也。」王曰「何謂也」姪曰「王好臺榭不恤眾庶出入不時耳目不聰明。春秋四十不立太子國無強輔外內崩壞。強秦使人內間王左右使王不改日以滋甚今禍且構。王遊於五百里之外王必遂往國非王之國也。」王曰「何也」姪曰「王之致此三難也以五患。」王曰「何謂五患」姪曰「宮室相望城郭闊達一患也。宮垣衣繡民人無褐二患也。奢侈無度國且虛竭三患也。百姓飢餓馬有餘秣四患也。邪臣在側賢者不達五患也。王有五患故及三難。」王曰「善。」命後車載之立還反國門已閉反者已定王乃發鄢郢之師以擊之僅能勝之。乃立姪為夫人位在鄭子袖之右為王陳節儉愛民之事楚國復強。君子謂莊姪雖違於禮而終守以正。詩云「北風其喈雨雪霏霏惠而好我攜手同。」歸此之謂也。
---
頌曰楚處莊姪雖為女童以幟見王陳國禍凶設王三難五患累重王載以歸終卒有功。
---
齊女徐吾
---
齊女徐吾者齊東海上貧婦人也。與鄰婦李吾之屬會燭相從夜績。徐吾最貧而燭數不屬。李吾謂其屬曰「徐吾燭數不屬請無與夜也。」徐吾曰「是何言與妾以貧燭不屬之故起常早息常後灑埽陳席以待來者。自與蔽薄坐常處下。凡為貧燭不屬故也。夫一室之中益一人燭不為暗損一人燭不為明何愛東壁之餘光不使貧妾得蒙見哀之恩長為妾役之事使諸君常有惠施於妾不亦可乎」李吾莫能應遂復與夜終無後言。君子曰「婦人以辭不見棄於鄰則辭安可以已乎哉」詩云「辭之輯矣民之協矣。」此之謂也。
---
頌曰齊女徐吾會績獨貧夜託燭明李吾絕焉徐吾自列辭語甚分卒得容入終沒後言。
---
齊太倉女
---
齊太倉女者漢太倉令淳于公之少女也名緹縈。淳于公無男有女五人。孝文皇帝時淳于公有罪當刑。是時肉刑尚在詔獄繫長安當行會逮公罵其女曰「生子不生男緩急非有益。」緹縈自悲泣而隨其父至長安上書曰「妾父為吏齊中皆稱廉平今坐法當刑。妾傷夫死者不可復生刑者不可復屬雖欲改過自新其道無由也。妾願入身為官婢以贖父罪使得自新。」書奏天子憐悲其意乃下詔曰「蓋聞有虞之時畫衣冠異章服以為戮而民不犯何其至治也今法有肉刑五而姦不止其咎安在非朕德薄而教之不明歟吾甚自媿。夫訓道不純而愚民陷焉。詩云『愷悌君子民之父母。』今人有過教未施而刑已加焉。或欲改行為善而其道無繇。朕甚憐之。夫刑者至斷支體刻肌膚終身不息何其痛而不德也豈稱為民父母之意哉其除肉刑。」自是之後鑿顛者髡抽脅者笞刖足者鉗。淳于公遂得免焉。君子謂緹縈一言發聖主之意可謂得事之宜矣。詩云「辭之懌矣民之莫矣。」此之謂也。
---
頌曰緹縈訟父亦孔有識推誠上書文雅甚備小女之言乃感聖意終除肉刑以免父事。
---
卷之七
---
夏桀末喜
---
末喜者夏桀之妃也。美於色薄於德亂無道女子行丈夫心佩劍帶冠。桀既棄禮義淫於婦人求美女積之於後宮收倡優侏儒狎徒能為奇偉戲者聚之於旁造爛漫之樂日夜與末喜及宮女飲酒無有休時。置末喜於膝上聽用其言昏亂失道驕奢自恣。為酒池可以運舟一鼓而牛飲者三千人其頭而飲之於酒池醉而溺死者末喜笑之以為樂。龍逢進諫曰「君無道必亡矣。」桀曰「日有亡乎日亡而我亡。」不聽以為妖言而殺之。造瓊室瑤臺以臨雲雨殫財盡幣意尚不饜。召湯囚之於夏臺已而釋之諸侯大叛。於是湯受命而伐之戰於鳴條桀師不戰湯遂放桀與末喜嬖妾同舟流於海死於南巢之山。詩曰「懿厥哲婦為梟為鴟。」此之謂也。
---
頌曰末喜配桀維亂驕揚桀既無道又重其荒姦軌是用不恤法常夏后之國遂反為商。
---
殷紂妲己
---
妲己者殷紂之妃也。嬖幸於紂。紂材力過人手格猛獸智足以距諫辯足以飾非矜人臣以能高天下以聲以為人皆出己之下好酒淫樂不離妲己妲己之所譽貴之妲己之所憎誅之。作新淫之聲、北鄙之舞、靡靡之樂收珍物積之於後宮諛臣群女咸獲所欲積糟為邱流酒為池懸肉為林使人裸形相逐其閒為長夜之飲妲己好之。百姓怨望諸侯有畔者紂乃為炮烙之法膏銅柱加之炭令有罪者行其上輒墮炭中妲己乃笑。比干諫曰「不脩先王之典法而用婦言禍至無日。」紂怒以為妖言。妲己曰「吾聞聖人之心有七竅。」於是剖心而觀之。囚箕子微子去之。武王遂受命興師伐紂戰于牧野紂師倒戈紂乃登廩臺衣寶玉衣而自殺。於是武王遂致天之罰斬妲己頭懸於小白旗以為亡紂者是女也。書曰「牝雞無晨牝雞之晨惟家之索。」詩云「君子信盜亂是用暴匪其止共維王之邛。」此之謂也。
---
頌曰妲己配紂惑亂是脩紂既無道又重相謬指笑炮炙諫士刳囚遂敗牧野反商為周。
---
周幽褎姒
---
褎姒者童妾之女周幽王之后也。初夏之衰也褎人之神化為二龍同於王庭而言曰「余褒之二君也。」夏后卜殺之與去莫吉。卜請其漦藏之而吉乃布幣焉。龍忽不見而藏漦櫝中乃置之郊至周莫之敢發也。及周厲王之末發而觀之漦流於庭不可除也。王使婦人裸而譟之化為玄蚖入後宮宮之童妾未毀而遭之既笄而孕當宣王之時產。無夫而乳懼而棄之。先是有童謠曰「弧箕服寔亡周國。」宣王聞之。後有人夫妻賣弧箕服之器者王使執而戮之夫妻夜逃聞童妾遭棄而夜號哀而取之遂竄於褒。長而美好褎人姁有獄獻之以贖幽王受而嬖之遂釋褒姁故號曰褎姒。既生子伯服幽王乃廢后申侯之女而立褎姒為后廢太子宜咎而立伯服為太子。幽王惑於褎姒出入與之同乘不卹國事驅馳弋獵不時以適褎姒之意。飲酒流湎倡優在前以夜續晝。褎姒不笑幽王乃欲其笑萬端故不笑幽王為烽燧大鼓有寇至則舉諸侯悉至而無寇褎姒乃大笑。幽王欲悅之數為舉烽火其後不信諸侯不至。忠諫者誅唯褒姒言是從。上下相諛百姓乖離申侯乃與繒西夷犬戎共攻幽王幽王舉烽燧徵兵莫至遂殺幽王於驪山之下虜褒姒盡取周賂而去。於是諸侯乃即申侯而共立故太子宜咎是為平王。自是之後周與諸侯無異。詩曰「赫赫宗周褎姒滅之。」此之謂也。
---
頌曰褎神龍變寔生褎姒興配幽王廢后太子舉烽致兵笑寇不至申侯伐周果滅其祀。
---
衛宣公姜
---
宣姜者齊侯之女衛宣公之夫人也。初宣公夫人夷姜生伋子以為太子又娶於齊曰宣姜生壽及朔。夷姜既死宣姜欲立壽乃與壽弟朔謀構伋子。公使伋子之齊宣姜乃陰使力士待之界上而殺之曰「有四馬白旄至者必要殺之。」壽聞之以告太子曰「太子其避之。」伋子曰「不可。夫棄父之命則惡用子也」壽度太子必行乃與太子飲奪之旄而行盜殺之。伋子醒求旄不得遽往追之壽已死矣。伋子痛壽為己死乃謂盜曰「所欲殺者乃我也此何罪請殺我。」盜又殺之。二子既死朔遂立為太子宣公薨朔立是為惠公竟終無後亂及五世至戴公而後寧。詩云「乃如之人德音無良。」此之謂也。
---
頌曰衛之宣姜謀危太子欲立子壽陰設力士壽乃俱死衛果危殆五世不寧亂由姜起。
---
魯桓文姜
---
文姜者齊侯之女魯桓公之夫人也。內亂其兄齊襄公。桓公將伐鄭納厲公既行與夫人俱將如齊也申繻曰「不可。女有家男有室無相瀆也謂之有禮易此必敗。且禮婦人無大故則不歸。」桓公不聽遂與如齊。文姜與襄公通桓公怒禁之不止。文姜以告襄公襄公享桓公酒醉之使公子彭生抱而乘之因拉其脅而殺之遂死於車。魯人求彭生以除恥齊人殺彭生。詩曰「亂匪降自天生自婦人。」此之謂也。
---
頌曰文姜淫亂配魯桓公與俱歸齊齊襄淫通俾厥彭生摧幹拉胸維女為亂卒成禍凶。
---
魯莊哀姜
---
哀姜者齊侯之女莊公之夫人也。初哀姜未入時公數如齊與哀姜淫。既入與其弟叔姜俱。公使大夫宗婦用幣見大夫夏甫不忌曰「婦贄不過棗栗以致禮也。男贄不過玉帛禽鳥以章物也。今婦贄用幣是男女無別也。男女之別國之大節也。無乃不可乎」公不聽又丹其父桓公廟宮之楹刻其桷以夸哀姜。哀姜驕淫通於二叔公子慶父、公子牙。哀姜欲立慶父公薨子般立慶父與哀姜謀遂殺子般於黨氏立叔姜之子是為閔公。閔公既立慶父與哀姜淫益甚又與慶父謀殺閔公而立慶父遂使卜齮襲弒閔公於武闈。將自立魯人謀之慶父恐奔莒哀姜奔邾。齊桓公立僖公聞哀姜與慶父通以危魯乃召哀姜酖而殺之魯遂殺慶父。詩云「啜其泣矣何嗟及矣」此之謂也。
---
頌曰哀姜好邪淫於魯莊延及二叔驕妒縱慶父是依國適以亡齊桓征伐酖殺哀姜。
---
晉獻驪姬
---
驪姬者驪戎之女晉獻公之夫人也。初獻公娶於齊生秦穆夫人及太子申生又娶二女於戎生公子重耳、夷吾。獻公伐驪戎克之獲驪姬以歸生奚齊、卓子。驪姬嬖於獻公齊姜先死公乃立驪姬以為夫人。驪姬欲立奚齊乃與弟謀曰「一朝不朝其閒用刀逐太子與二公子而可閒也。」於是驪姬乃說公曰「曲沃君之宗邑也蒲與二屈君之境也。不可以無主。宗邑無主則民不畏邊境無主則開寇心。夫寇生其心民嫚其政國之患也。若使太子主曲沃二公子主蒲與二屈則可以威民而懼寇矣。」遂使太子居曲沃重耳居蒲夷吾居二屈。驪姬既遠太子乃夜泣公問其故對曰「吾聞申生為人甚好仁而強甚寬惠而慈於民今謂君惑於我必亂國無乃以國民之故行強於君君未終命而歿君其柰何胡不殺我無以一妾亂百姓。」公曰「惠其民而不惠其父乎姬曰「為民與為父異。夫殺君利民民孰不戴。苟父利而得寵除亂而眾說孰不欲焉。雖其愛君欲不勝也。若紂有良子而先殺紂毋章其惡鈞死也毋必假手於武王以廢其祀。自吾先君武公兼翼而楚穆弒成。此皆為民而不顧親君不早圖禍且及矣。」公懼曰「柰何而可」驪姬曰「君何不老而授之政。得政而治之殆將釋君乎」公曰「不可吾將圖之。」由此疑太子。驪姬乃使人以公命告太子曰「君夢見齊姜亟往祀焉。」申生祭於曲沃歸福於絳公田不在驪姬受福乃寘鴆於酒施毒於脯。公至召申生將胙驪姬曰「食自外來不可不試也。」覆酒於地地墳申生恐而出。驪姬與犬犬死飲小臣小臣死之。驪姬乃仰天叩心而泣見申生哭曰「嗟乎國子之國子何遲為君有父恩忍之況國人乎弒父以求利人孰利之」獻公使人謂太子曰「爾其圖之。」太傅里克曰「太子入自明可以生不則不可以生。」太子曰「吾君老矣。若入而自明則驪姬死吾君不安。」遂自經於新城廟。公遂殺少傅杜原款。使閹楚刺重耳重耳奔狄。使賈華刺夷吾夷吾奔梁。盡逐群公子乃立奚齊。獻公卒奚齊立里克殺之。卓子立又殺之。乃戮驪姬鞭而殺之。於是秦立夷吾是為惠公。惠公死子圉立是為懷公。晉人殺懷公於高梁立重耳是為文公。亂及五世然後定。詩曰「婦有長舌惟厲之階。」又曰「哲婦傾城。」此之謂也。
---
頌曰驪姬繼母惑亂晉獻謀譖太子毒酒為權果弒申生公子出奔身又伏辜五世亂昏。
---
魯宣繆姜
---
繆姜者齊侯之女魯宣公之夫人成公母也。聰慧而行亂故謚曰繆。初成公幼繆姜通於叔孫宣伯名喬如。喬如與繆姜謀去季孟而擅魯國。晉楚戰于鄢陵公出佐晉。將行姜告公必逐季孟是背君也公辭以晉難請反聽命。又貨晉大夫使執季孫行父而止之許殺仲孫蔑以魯士晉為內臣。魯人不順喬如明而逐之喬如奔齊魯遂擯繆姜於東宮。始往繆姜使筮之遇艮之六。史曰「是謂艮之隨。隨其出也君必速出。」姜曰「亡。是於周易曰『隨元亨利貞咎。』元善之長也亨嘉之會也利義之和也貞事之幹也。終故不可誣也是以雖隨咎。我婦人而與於亂固在下位而有不仁不可謂元不靖國家不可謂亨作而害身不可謂利棄位而放不可謂貞。有四德者隨而咎我皆無之豈隨也哉我則取惡能無咎乎必死於此不得出矣。」卒薨於東宮。君子曰「惜哉繆姜雖有聰慧之質終不得掩其淫亂之罪。」詩曰「士之耽兮猶可說也女之耽兮不可說也。」此之謂也。
---
頌曰繆姜淫泆宣伯是阻謀逐季孟欲使專魯既廢見擯心意摧下後雖善言終不能補。
---
陳女夏姬
---
陳女夏姬者陳大夫夏徵舒之母御叔之妻也。其狀美好無匹內挾伎術蓋老而復壯者。三為王后七為夫人。公侯爭之莫不迷惑失意。夏姬之子徵舒為大夫公孫寧儀、行父與陳靈公皆通於夏姬或衣其衣或裴其幡以戲於朝。泄冶見之謂曰「君有不善子宜掩之。今自子率君而為之不待幽閒於朝廷以戲士民其謂爾何」二人以告靈公靈公曰「眾人知之吾不善無害也。泄冶知之寡人恥焉。」乃使人徵賊泄冶而殺之。靈公與二子飲於夏氏召徵舒也公戲二子曰「徵舒似汝。」二子亦曰「不若其似公也。」徵舒疾此言。靈公罷酒出徵舒伏弩廄門射殺靈公。公孫寧儀、行父皆奔楚靈公太子午奔晉。其明年楚莊王舉兵誅徵舒定陳國立午是為成公。莊王見夏姬美好將納之申公巫臣諫曰「不可。王討罪也而納夏姬是貪色也。貪色為淫淫為大罰。願王圖之。」王從之使壞後垣而出之。將軍子反見美又欲取。巫臣諫曰「是不祥人也。殺御叔弒靈公戮夏南出孔儀喪陳國。天下多美婦人何必取是」子反乃止。莊王以夏姬與連尹襄老襄老死於邲亡其尸其子黑要又通於夏姬。巫臣見夏姬謂曰「子歸我將聘汝。」及恭王即位巫臣聘於齊盡與其室俱至鄭使人召夏姬曰「尸可得也。」夏姬從之巫臣使介歸幣於楚而與夏姬奔晉。大夫子反怨之遂與子重滅巫臣之族而分其室。詩云「乃如之人兮懷昏姻也大無信也不知命也。」言嬖色殞命也。
---
頌曰夏姬好美滅國破陳走二大夫殺子之身殆誤楚莊敗亂巫臣子反悔懼申公族分。
---
齊靈聲姬
---
聲姬者魯侯之女靈公之夫人太子光之母也號孟子。淫通於大夫慶剋與之蒙衣乘輦而入於閎鮑牽見之以告國佐。國佐召慶剋將詢之慶剋久不出以告孟子曰「國佐非我。」孟子怒。時國佐相靈公會諸侯於柯陵高子鮑子處內守及還將至閉門而索孟子訴之曰「高鮑將不內君而欲立公子角國佐知之。」公怒刖鮑牽而逐高子、國佐二人奔莒更以崔杼為大夫使慶剋佐之乃帥師圍莒不勝國佐使人殺慶剋靈公與佐盟而復之。孟子又愬而殺之。及靈公薨高鮑皆復遂殺孟子齊亂乃息。詩云「匪教匪誨時維婦寺。」此之謂也。
---
頌曰齊靈聲姬厥行亂失淫於慶剋鮑牽是疾譖愬高鮑遂以奔亡好禍用亡亦以事喪。
---
齊東郭姜
---
齊東郭姜者棠公之妻齊崔杼御東郭偃之姊也。美而有色。棠公死崔子弔而說姜遂與偃謀娶之。既居其室比於公宮莊公通焉驟如崔氏崔子知之。異日公以崔子之冠賜侍人崔子慍告有疾不出公登臺臨崔子之宮由臺上與東郭姜戲公下從之東郭姜奔入戶而閉之公推之曰「開余。」東郭姜曰「老夫在此未及收髮。」公曰「余開崔子之疾也不開」崔子與姜自側戶出閉門聚眾鳴鼓公恐擁柱而歌。公請於崔氏曰「孤知有罪矣請改心事吾子。若不信請盟。」崔子曰「臣不敢聞命。」乃避之。公又請於崔氏之宰曰「請就先君之廟而死焉。」崔氏之宰曰「君之臣杼有疾不在侍臣不敢聞命。」公踰牆而逃崔氏射公中踵公反墮遂弒公。先是時東郭姜與前夫子棠毋咎俱入崔子愛之使為相室崔妻子二人大子城、少子彊。及姜入後生二子明、成。成有疾崔子廢成以明為後。成使人請崔邑以老崔子哀而許之。棠毋咎與東郭偃爭而不成成與彊怒將欲殺之以告慶封。慶封齊大夫也陰與氏爭權欲其相滅也。謂二子曰「殺之。」於是二子歸殺棠毋咎東郭偃於崔子之庭。崔子怒愬之於慶氏曰「吾不肖有子不能教也以至於此。吾事夫子國人之所知也唯辱使者不可以已。」慶封乃使盧蒲嫳帥徒眾與國人焚其庫廄而殺成、姜。崔氏之妻曰「生若此不若死。」遂自經而死。崔子歸見庫廄皆焚妻子皆死又自經而死。君子曰「東郭姜殺一國君而滅三室又殘其身可謂不祥矣。」詩曰「枝葉未有害本實先敗。」此之謂也。
---
頌曰齊東郭姜崔之妻惑亂莊公毋咎是依禍及明成爭邑相殺父母無聊崔氏遂滅。
---
衛二亂女
---
衛二亂女者南子及衛伯姬也。南子者宋女衛靈公之夫人通於宋子朝太子蒯聵知而惡之南子讒太子於靈公曰「太子欲殺我。」靈公大怒蒯聵蒯聵奔宋。靈公薨蒯聵之子輒立是為出公。衛伯姬者蒯聵之姊也孔文子之妻孔悝之母也。悝相出公。文子卒姬與孔氏之豎渾良夫淫。姬使良夫於蒯聵蒯聵曰「子苟能內我於國報子以乘軒免子三死。」與盟許以姬為良夫妻。良夫喜以告姬姬大悅良夫乃與蒯聵入舍孔氏之圃。昏時二人蒙衣而乘遂入至姬所。已食姬杖戈先太子與五介冑之士迫其子悝於廁強盟之。出公奔魯子路死之蒯聵遂立是為莊公。殺夫人南子又殺渾良夫。莊公以戎州之亂又出奔四年而出公復入。將入大夫殺孔悝之母而迎公。二女亂五世至悼公而後定。詩云「相鼠有皮人而無儀。人而無儀不死何為」此之謂也。
---
頌曰南子惑淫宋朝是親譖彼蒯聵使之出奔悝母亦嬖出入兩君二亂交錯咸以滅身。
---
趙靈吳
---
趙靈吳女者號孟姚吳廣之女趙武靈王之后也。武靈王娶韓王女為夫人生子章立以為后章為子。王嘗夢見處女鼓瑟而歌曰「美人熒熒兮顏若苕之榮命兮命兮逢天時而生曾莫我嬴嬴。」異日王飲酒樂數言所夢想見其人吳廣聞之乃因后而入其女孟姚甚有色焉王愛幸之不能離數年生子何。孟姚數微言后有淫意太子無慈孝之行乃廢后與太子而立孟姚為惠后以何為王是為惠文王。武靈王自號主父封章於代號安陽君。四年朝群臣安陽君來朝主父從旁觀窺群臣宗室見章儽然也反臣於弟心憐之。是時惠后死久恩衰乃欲分趙而王章於代計未決而輟。主父游沙丘宮章以其徒作亂李兌乃起四邑之兵擊章章走主父主父閉之兌因圍主父宮。既殺章乃相與謀曰「章圍主父即解兵吾屬夷矣。」乃遂圍主父主父欲出不得又不得食乃探雀而食之三月餘遂餓死沙丘宮。詩曰「流言以對寇攘式內。」言不善之從內出也。
---
頌曰吳女苕顏神寤趙靈既見嬖近惑心乃生廢后興戎子何是成閉沙丘國以亂傾。
---
楚考李后
---
楚考李后者趙人李園之女弟楚考烈王之后也。初考烈王無子春申君患之李園為春申君舍人乃取其女弟與春申君知有身園女弟承間謂春申君曰「楚王之貴幸君雖兄弟不如今君相楚三十餘年而王無子即百歲後將立兄弟即楚更立君後彼亦各貴其所親又安得長有寵乎非徒然也君用事久多失禮於王兄弟。王兄弟誠立禍且及身何以保相印江東之封乎今妾知有身矣而人莫知妾之幸君未久誠以君之重而進妾於楚王楚王必妾妾賴天有子男則是君之子為王也楚國盡可得孰與身臨不測之罪乎」春申君大然之乃出園女弟謹舍之言之考烈王考烈王召而幸之遂生子悼立為太子園女弟為后而李園貴用事養士欲殺春申君以滅口。及考烈王死園乃殺春申君滅其家悼立是為幽王。后有考烈王遺腹子猶立是為哀王。考烈王弟公子負芻之徒聞知幽王非考烈王子疑哀王乃襲殺哀王及太后盡滅李園之家而立負芻為王。五年而秦滅之。詩云「盜言孔甘亂是用餤。」此之謂也。
---
頌曰李園女弟發跡春申考烈無子果得納身知重而入遂得為嗣既立畔本宗族滅弒。
---
趙悼倡后
---
倡后者邯鄲之倡趙悼襄王之后也。前日而亂一宗之族。既寡悼襄王以其美而取之。李牧諫曰「不可。女之不正國家所以覆而不安也。此女亂一宗大王不畏乎」王曰「亂與不亂在寡人為政。」遂娶之。初悼襄王后生子嘉為太子。倡后既入為姬生子遷。倡后既嬖幸於王陰譖后及太子於王使人犯太子而陷之於罪王遂廢嘉而立遷黜后而立倡姬為后。及悼襄王薨遷立是為幽閔王。倡后淫佚不正通於春平君多受秦賂而使王誅其良將武安君李牧。其後秦兵徑入莫能距遷遂見虜於秦趙亡。大夫怨倡后之譖太子及殺李牧乃殺倡后而滅其家共立嘉於代七年不能勝秦趙遂滅為郡。詩云「人而無禮不死胡俟」此之謂也。
---
頌曰趙悼倡后貪叨無足隳廢后適執詐不愨淫亂春平窮意所欲受賂亡趙身死滅國。
