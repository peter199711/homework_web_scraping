大唐新語
---
第一章匡贊
---
　　杜如晦少聰悟精彩絕人。太宗引為秦府兵曹俄改陝州長史。房玄齡聞於太宗曰「餘人不足惜杜如晦聰明識達王佐之才。若大王守藩無所用之必欲經營四方非此人不可。」太宗乃請為秦府掾封建平縣男補文學館學士。令文學楮亮為之贊曰「建平文雅休有烈光懷忠履義身立名揚。」貞觀初為右僕射玄齡為左僕射。太宗謂之曰「公為僕射當須大開耳目求訪賢哲此乃宰相之弘益。比聞聽受詞訴日不暇給安能為朕求賢哉」自是臺閣規模皆二人所定。其法令意在寬平不以求備取人不以己長格物。如晦、玄齡引進之如不及也。太宗每與玄齡圖事則曰「非如晦莫能籌之。」及如晦至卒用玄齡之策。二人相須以斷大事。迄今言良相者稱房杜焉。及如晦薨太宗謂虞世南曰「吾與如晦君臣義重。不幸物化實痛於懷。卿體吾意為製碑也。」後太宗嘗新瓜美愴然悼之輟其半使置之靈座。及賜玄齡黃銀帶因謂之曰「如晦與公同心輔朕今日所賜惟獨見公。」泫然流涕。以黃銀帶辟惡為鬼神所畏命取金帶使玄齡送之於其家也。
---
　　魏徵常陳古今理體言太平可致。太宗納其言封德彝難之曰「三代已後人漸澆訛故秦任法律漢雜霸道皆欲理而不能豈能理而不欲魏徵書生若信其虛論必亂國家。」徵詰之曰「五帝三皇不易人而理行帝道則帝行王道則王在其所化而已。考之載籍可得而知。昔黃帝與蚩尤戰既勝之後便致太平。九夷亂德顓頊征之既克之後不失其理。桀為亂湯放之紂無道武王伐之而俱致太平。若言人漸澆訛不反樸素至今應為鬼魅寧可得而教化耶」德彝無以難之。徵薨太宗御制碑文並御書。後為人所讒敕令踣之。及征遼不如意深自悔恨乃歎曰「魏徵若在不使我有此舉也。」既渡水馳驛以少牢祭之復立碑焉。
---
　　太宗嘗臨軒謂侍臣曰「朕所不能恣情以樂當年而勵心苦節卑宮菲食者正為蒼生耳。我為人主兼行將相事豈不是奪公等名昔漢高得蕭、曹、韓、彭天下寧晏舜、禹、殷、周得稷、契、伊、呂四海乂安。如此事朕並兼之。」給事中張行成諫曰「有隋失道天下沸騰。陛下撥亂反正拯生人於塗炭何禹、湯所能擬。陛下聖德含光規模弘遠。然文武之烈未嘗無將相。何用臨朝對眾與其校量將以天下已定不籍其力復以萬乘至尊與臣下爭功。臣聞『天何言哉而四時行焉』。又曰『汝唯弗矜天下莫與汝爭功。』臣備員近樞非敢知獻替事輒陳狂直伏待菹醢。」太宗深納之俄遷侍中。　　太子承乾既廢魏王泰因入侍太宗面許立為太子乃謂侍臣曰「青雀入見自投我懷中云『臣今日始得與陛下為子更生之日臣有一孽子百年之後當為陛下殺之傳國晉王。』父子之道固當天性。我見其意甚矜之。」青雀泰小字也。褚遂良進曰「失言伏願審思無令錯誤。安有陛下萬歲之後魏王持國執權為天子而肯殺其愛子傳國晉王者乎陛下頃立承乾後寵魏王愛之逾嫡故至於此。今若立魏王須先措置晉王始得安全耳。」太宗涕泗交下曰「我不能也。」因起入內。翌日御兩儀殿群臣盡出詔留長孫無忌、房玄齡、李勣、褚遂良謂之曰「我有三子一弟所為如此我心無憀。」因自投於牀。無忌爭趨持上抽佩刀無忌等驚懼。遂良於手爭取佩刀以授晉王。因請所欲立太宗曰「欲立晉王。」無忌等曰「謹奉詔。異議者請斬之。」太宗謂晉王曰「汝舅許汝也宜拜謝之。」晉王因下拜。移御太極殿召百寮立晉王為皇太子。群臣皆稱萬歲。
---
　　高宗朝晉州地震雄雄有聲經旬不止。高宗以問張行成行成對曰「陛下本封於晉今晉州地震不有徵應豈使徒然哉夫地陰也宜安靜而乃屢動。自古禍生宮掖釁起宗親者非一朝一夕。或恐諸王、公主謁見頻煩承間伺隙。復恐女謁用事臣下陰謀。陛下宜深思慮兼修德以杜未萌。」高宗深納之。
---
　　則天朝默啜陷趙、定等州詔天官侍郎吉頊為相州刺史發諸州兵以討之略無應募者。中宗時在春宮則天制皇太子為元帥親征之。吏人應募者日以數千。賊既退頊征還以狀聞。則天曰「人心如是耶」因謂頊曰「卿可於眾中說之。」頊於朝堂昌言朝士聞者喜悅。諸武患之乃發頊弟兄贓狀貶為安固尉。頊辭日得召見涕淚曰「臣辭闕庭無復再謁請言事。臣疾亟矣請坐籌之。」則天曰「可。」頊曰「水土各一盆有競乎」則天曰「無。」頊曰「和之為泥競乎」則天曰「無。」頊曰「分泥為佛為天尊有競乎」則天曰「有。」頊曰「臣亦為有。竊以皇族、外戚各有區分豈不兩安全耶今陛下貴賤是非於其間則居必競之地。今皇太子萬福而三思等久已封建陛下何以和之臣知兩不安矣。」則天曰「朕深知之然事至是。」頊與張昌宗同供奉控鶴府昌宗以貴寵懼不全計於頊。頊曰「公兄弟承恩澤深矣非有大功必無全理。唯一策若能行之豈唯全家當享茅土之封。除此外非頊所謀。」昌宗涕泣請聞之。頊曰「天下思唐德久矣主上春秋高武氏諸王殊非所屬意。公何不從容請相王、廬陵以慰生人之望」昌宗乃乘間屢言之。幾一歲則天意乃易既知頊之謀乃召頊問。頊對曰「廬陵、相王皆陛下子。高宗初顧托於陛下當有所注意。」乃迎中宗其興復唐室頊有力焉。睿宗登極下詔曰「曩時王命中圮人謀未輯首陳反正之議克創祈天之業永懷忠烈寧忘厥勳可贈御史大夫。」
---
　　則天以武承嗣為左相。李昭德奏曰「不知陛下委承嗣重權何也」則天曰「我子姪委以心腹耳。」昭德曰「若以姑姪之親何如父子何如母子」則天曰「不如也。」昭德曰「父子、母子尚有逼奪何諸姑所能容使其有便可乘御寶位其遽安乎且陛下為天子陛下之姑受何福慶而委重權於姪乎事之去矣。」則天矍然曰「我未思也。」即日罷承嗣政事。
---
　　長安末張易之等將為亂。張柬之陰謀之遂引桓彥範、敬暉、李湛等為將委以禁兵。神龍元年正月二十三日暉等率兵將至玄武門王同皎、李湛等先遣往迎皇太子於東宮啟曰「張易之兄弟反道亂常將圖不軌。先帝以神器之重付殿下主之無罪幽廢人神憒惋二十三年於茲矣。今天啟忠勇北門將軍、南衙執政克期以今日誅凶豎復李氏社稷。伏願殿下暫至玄武門以副眾望。」太子曰「凶豎悖亂誠合誅夷。如聖躬不康何慮有驚動請為後圖。」同皎諷諭久之太子乃就路。又恐太子有悔色遂扶上馬至玄武門斬關而入誅易之等於迎仙院。則天聞變乃起見太子曰「乃是汝耶小兒既誅可還東宮。」桓彥範進曰「太子安得更歸往者天皇棄群臣以愛子托陛下。今太子年長久居東宮將相大臣思太宗、高宗之德誅凶豎立太子兵不血刃而清內難則天意人事歸乎李氏久矣。今聖躬不康神器無主陛下宜復子明辟以順億兆神祗之心。臣等謹奉天意不敢不請陛下傳立愛子萬代不絕天下幸甚矣。」則天乃臥不語見李湛曰「汝是誅易之兄弟人耶我養汝輩翻見今日。」湛不敢對。湛義府之子也。
---
　　景雲二年二月睿宗謂侍臣曰「有術士上言五日內有急兵入宮卿等為朕備之。」左右失色莫敢對。張說進曰「此有讒人設計擬搖動東宮耳。陛下若使太子監國則君臣分定自然窺覦路絕災難不生。」姚崇、宋璟、郭元振進曰「如說所言。」睿宗大悅即日詔皇太子監國。時太平公主將有奪宗之計於光範門內乘步輦俟執政以諷之眾皆恐懼。宋璟昌言曰「太子有大功於天下真社稷主安敢妄有異議。」遂與姚崇奏「公主就東都出寧王以下為刺史以息人心。」睿宗曰「朕更無兄弟唯有太平一妹朝夕欲得相見。卿勿言余並依卿所奏。」公主聞之大怒。玄宗懼乃奏崇、璟離間骨肉請加罪黜悉停寧王以下外授。崇貶申州刺史璟楚州刺史。
---
　　蘇頲神龍中給事中拜修弘文館學士轉中書舍人。時父瑰為宰相父子同掌樞密時人榮之。屬機事填委制誥皆出其手。中書令李嶠歎曰「舍人思如泉湧嶠所不及也。」後為中書侍郎與宋璟同知政事。璟剛正多所裁斷瑰皆順從其美。、甚悅之嘗謂人曰「吾與彼父子前後皆同時為宰相。僕射長厚誠為國器獻可替否罄盡臣節瑰過其父也。」後罷政事拜禮部尚書而薨。及葬日玄宗游咸宜宮將舉獵聞瑰喪出愴然曰「蘇瑰今日葬吾寧忍娛游乎」遂中路還宮。初姚崇引璟為中丞再引之入相。崇善應變故能成天下之務璟善守文故能持天下之政。二人執性不同同歸於道。葉心翼贊以致刑措焉。
---
　　姚崇以拒太平公主出為申州刺史玄宗深德之。太平既誅徵為同州刺史。素與張說不葉說諷趙彥昭彈之玄宗不納。俄校獵於渭濱密召崇會於行所。玄宗謂曰「卿頗知獵乎」崇對曰「此臣少所習也。臣年三十居澤中以呼鷹逐兔為樂猶不知書。張璟謂臣曰『君當位極人臣無自棄也。』爾來折節讀書以至將相。臣少為獵師老而猶能。」玄宗大悅與之偕馬臂鷹遲速在手動必稱旨。玄宗歡甚樂則割鮮閒則咨以政事備陳古今理亂之本上之可行者必委曲言之。玄宗心益開聽之亹亹忘倦。軍國之務咸訪於崇。崇罷冗職修舊章內外有敘。又請無赦宥無度僧無數遷吏無任功臣以政。玄宗悉從之而天下大理。
---
　　張說獨排太平之黨請太子監國平定禍亂迄為宗臣前後三秉大政掌文學之任凡三十年。為文思精老而益壯尤工大手筆善用所長引文儒之士以佐王化。得僧一行贊明陰陽律曆以敬授人時。封太山祠睢上舉闕禮謁五陵開集賢置學士功業恢博無以加矣。尚然諾於君臣、朋友之際大義甚篤。及薨玄宗為之罷元會制曰「弘濟艱難參其功者時傑經緯禮樂贊其道者人師。式瞻而百度充釐既往而千載貽範臺衡軒鼎垂黼藻於當年徽策寵章播芳蕤於後葉。故尚書左丞相燕國公說星象降靈雲龍合契元和體其沖粹妙有釋其至賾。挹而莫測仰之彌高。釋義探繫表之微英詞鼓天下之動。昔傳風諷綢繆歲華。含舂穀之聲和而必應蘊泉源之智啟而斯沃。授命與國則天衢以通濟同以和則朝政惟允。司釣總六官之紀端揆為萬邦之式。方弘風緯俗返本於上古之初而邁德振仁不臻於中壽之福。吁嗟不憖既喪斯文宣室餘談洽若在耳玉殿遺草宛然留跡。言念忠賢良深震悼。是用當寧撫几臨樂撤懸罷稱觴之儀遵往禭之禮。可賜太師賻物五百段。」禮有加等儒者榮之。
---
　　開元中陸堅為中書舍人以麗正學士或非其人而所司供擬過為豐贍謂朝列曰「此亦何益國家空致如此費損。」將議罷之。張說聞之謂諸宰相曰「說聞自古帝王功成則有奢縱之失或興造池臺或耽玩聲色。聖上崇儒重德親自講論刊校圖書詳延學者。今之麗正即是聖主禮樂之司永代規模不易之道。所費者細所益者大。陸子之言為未達也。」玄宗後聞其言堅之恩眄從此而減。
---
　　開元二十三年加榮王以下官敕宰臣入集賢院分寫告身以賜之。侍中裴耀卿因入書庫觀書既而謂人曰「聖上好文書籍之盛事自古未有。朝宰允使學徒雲集觀象設教盡在是矣。前漢有金馬、石渠後漢有蘭臺、東觀宋有總明陳有德教周則獸門、麟趾北齊有仁壽、文林雖載在前書而事皆瑣細。方之今日則覺得扶翰捧珪者哉」
---
　　張九齡開元中為中書令范陽節度使張守珪奏裨將安祿山頻失利送就戮於京師。九齡批曰「穰苴出軍必誅莊賈孫武行令亦斬宮嬪。守珪軍令若行祿山不宜免死。」及到中書九齡與語久之因奏曰「祿山狼子野心而有逆相臣請因罪戮之冀絕後患。」玄宗曰「卿勿以王夷甫識石勒之意誤害忠良。」更加官爵放歸本道。至德初玄宗在成都思九齡之先覺詔曰「正大廈者柱石之力昌帝業者輔相之臣。生則保其雄名歿則稱其盛德。飾終未允於人望加贈實存於國章。故中書令張九齡維岳降神濟川作相開元之際寅亮成功讜言定於社稷先覺合於蓍龜永懷賢弼可謂大臣。竹帛猶存樵蘇必禁。爰從八命之秩更重三臺之位。可賜司徒。」仍令遣使就韶州致祭者。
---
第二章規諫
---
　　太宗射猛獸於苑內有群豕突出林中太宗引弓射之四發殪四豕。有一雄豕直來衝馬吏部尚書唐儉下馬搏之。太宗拔劍斷豕顧而笑曰「天策長史不見上將擊賊耶何懼之甚」儉對曰「漢祖以馬上得之不以馬上理之。陛下以神武定四方豈復逞雄心於一獸」太宗善之因命罷獵。
---
　　太宗有人言尚書令史多受賂者乃密遣左右以物遺之。司門令史果受絹一匹。太宗將殺之裴矩諫曰「陛下以物試之遽行極法使彼陷於罪恐非道德齊禮之義。」乃免。
---
　　太宗嘗罷朝自言「殺卻此田舍漢」文德皇后問「誰觸忤陛下」太宗曰「魏徵每庭辱我使我常不得自由。」皇后退朝服立於庭。太宗驚曰「何為若是」對曰「妾聞主聖臣忠。今陛下聖明故魏徵得盡直言。妾備後宮焉敢不賀」於是太宗意乃釋。
---
　　張玄素貞觀初太宗聞其名召見訪以理道。玄素曰「臣觀自古已來未有如隋室喪亂之甚。豈非其君自專其法日亂。向使君虛受於上臣弼違於下豈至於此。且萬乘之主欲使自專庶務日斷十事而有五條不中者何況萬務乎以日繼月乃至累年乖繆既多不亡何待陛下若近鑑危亡日慎一日堯舜之道何以加之」太宗深納之。
---
　　太宗幸九成宮還京有宮人憩湋川縣官舍。俄而李靖、王珪至縣官移宮人於別所而舍靖、珪。太宗聞之怒曰「威福豈由靖等何為禮靖等而輕我宮人」即令按驗湋川官屬。魏徵諫曰「靖等陛下心膂大臣宮人皇后賤隸。論其委任事理不同。又靖等出外官吏仿闕庭法式朝覲陛下問人間疾苦。靖等自當與官吏相見官吏亦不可不謁也。至於宮人供養之外不合參承。若以此如罪恐不益德音駭天下耳目。」太宗曰「公言是。」遂捨不問。
---
　　谷那律貞觀中為諫議大夫褚遂良呼為「九經庫」。永徽中嘗從獵途中遇雨。高宗問「油衣若為得不漏」那律曰「能以瓦為之不漏也。」意不為畋獵。高宗深賞焉賜那律絹帛二百匹。
---
　　魏知古性方直景雲末為侍中。玄宗初即位獵於渭川時知古從駕因獻詩以諷曰「嘗聞夏太康五弟訓禽荒。我後來冬狩三驅盛禮張。順時鷹隼擊講事武功揚。奔走來未及翾飛豈暇翔。蜚熊從渭水瑞翟相陳倉。此欲誠難縱茲游不可常。子雲陳《羽獵》僖伯諫漁棠。得失鑒齊楚仁恩念禹湯。邕熙諒在宥亭毒匪多傷。《辛甲》今為史《虞箴》遂孔彰。」手詔褒美賜物五十段。後兼知吏部尚書典選事深為稱職。所薦用人遂咸至大官。
---
第三章極諫
---
　　武德初萬年縣法曹孫伏伽上表以三事諫。其一曰「陛下貴為天子富有天下凡曰搜狩須順四時。陛下二十日龍飛二十一日獻鷂雛者此乃前朝之弊風少年之事務何忽今日行之又聞相國參軍盧牟子獻琵琶長安縣丞張安道獻弓箭頻蒙賞齎。但『普天之下莫非王土率土之濱莫非王臣』。陛下有所欲何求不得。陛下所少豈此物乎」其二曰「百戲、散樂本非正聲此謂淫風不可不改。」其三曰「太子諸王左右群寮不可不擇。願陛下納選賢才以為僚友則克崇磐石永固維城矣。」高祖覽之悅賜帛百匹遂拜為侍書御史。
---
　　高祖即位以舞胡安叱奴為散騎侍郎。禮部尚書李綱諫曰「臣按《周禮》均工樂胥不得參士伍雖復才如子野妙等師襄皆終身繼代不改其業。故魏武帝欲使禰衡擊鼓乃解朝衣露體而擊之。問其故對曰『不敢以先生法服而為伶人衣也。』惟齊高緯封曹妙達為王授安馬鉤為開府。有國家者俱為殷鑒。今天下新定開太平之運。起義功臣行賞未遍高才碩學猶滯草萊。而先令舞胡致位五品鳴玉曳組趨馳廊廟。固非創業規模貽厥子孫之道。」高祖竟不能從。
---
　　蘇長。武德四年王世充平後其行臺僕射蘇長以漢南歸順。高祖責其後服長稽首曰「自古帝王受命為逐鹿之喻。一人得之萬夫斂手。豈有獲鹿之後忿同獵之徒問爭肉之罪也」高祖與之有舊遂笑而釋之。後從獵於高陵是日大獲陳禽於旌門。高祖顧謂群臣曰「今日畋樂乎」長對曰「陛下畋獵薄廢萬機不滿十旬未有大樂。」高祖色變既而笑曰「狂態發耶」對曰「為臣私計則狂為陛下國計則忠矣。」嘗侍宴披香殿酒酣奏曰「此殿隋煬帝之所作耶何雕麗之若是也」高祖曰「卿好諫似直其心實詐。豈不知此殿是吾所造何須詭疑是煬帝乎」對曰「臣實不知。但見傾宮、鹿臺琉璃之瓦並非受命帝王節用之所為也。若是陛下所造誠非所宜。臣昔在武功幸當陪侍見陛下宅宇才蔽風霜當此時亦以為足。今因隋之侈人不堪命數歸有道而陛下得之。實謂懲其奢淫不忘儉約。今於隋宮之內又加雕飾欲撥其亂寧可得乎」高祖每優容之。前後匡諫諷刺多所弘益。
---
　　張玄素為給事中貞觀初修洛陽宮以備巡幸上書極諫其略曰「臣聞阿房成秦人散章華就楚眾離及乾陽畢功隋人解體。且陛下今時功力何異昔日役瘡痍之人襲亡隋之弊。以此言之恐甚於煬帝深願陛下思之。無為由余所笑則天下幸甚。」太宗曰「卿謂我不如煬帝何如桀紂」玄素對曰「若此殿卒興所謂同歸於亂。且陛下初平東都太上皇敕高門大殿並宜焚毀。陛下以瓦木可用不宜焚灼請賜與貧人。事雖不行天下稱為至德。今若不遵舊制即是隋役復興。五六年間取捨頓異何以昭示萬姓光敷四海」太宗曰「善。」賜彩三百匹。魏徵歎曰「張公論事遂有回天之力可謂仁人之言其利溥哉」
---
　　馬周太宗將幸九成宮上疏諫曰「伏見明敕以二月二日幸九成宮。臣竊惟太上皇春秋已高陛下宜朝夕侍膳晨昏起居。今所幸宮去京二百餘里鑾輿動軔俄經旬日非可朝行暮至也。脫上皇情或思感欲見陛下者將何以赴之且車駕今行本意只為避暑則上皇尚留熱處而陛下自逐涼處溫清之道臣切不安。」文多不載。太宗稱善。
---
　　皇甫德參上書曰「陛下修洛陽宮是勞人也收地租是厚斂也俗尚高髻是宮中所化也。」太宗怒曰「此人欲使國家不收一租不役一人宮人無髮乃稱其意」魏徵進曰「賈誼當漢文之時上書云『可為痛哭者三可為長歎者五』。自古上書率多激切。若非激切則不能服人主之心。激切即似訕謗所謂『狂夫之言聖人擇焉』。惟在陛下裁察不可責之。否則於後誰敢言者」乃賜絹二十匹命歸。
---
　　徐充容太宗造玉華宮於宜君縣諫曰「妾聞為政之本貴在無為。切見土木之功不可兼遂。北闕初建所營翠微曾未逾時玉華創制。雖復因山藉水非架築之勞損之又損頗有無功之費。終以茅茨示約猶興木石之疲假使和僱取人豈無煩擾之弊。是以卑宮菲食聖主之所安金屋瑤臺驕主之作麗。故有道之君以逸逸人無道之君以樂樂身。願陛下使之以時則力不竭不用而息之則人胥悅矣。」詞多不盡載。充容名惠孝德之女堅之姑也。文采綺麗有若生知。太宗崩哀慕而卒時人傷異之。
---
　　房玄齡與高士廉偕行遇少府少監竇德素問之曰「北門近來有何營造」德素以聞太宗。太宗謂玄齡、士廉曰「卿但知南衙事我北門小小營造何妨卿事」玄齡等拜謝。魏徵進曰「臣不解陛下責亦不解玄齡等謝。既任大臣即陛下股肱耳目有所營造何容不知。責其訪問官司臣所不解。陛下所為若是當助陛下成之所為若非當奏罷之。此乃事君之道。玄齡等問既無罪而陛下責之玄齡等不識所守臣實不喻。」太宗深納之。
---
　　總章中高宗將幸涼州。時隴右虛耗議者以為非便。高宗聞之召五品以上謂曰「帝五載一巡狩群後肆朝此蓋常禮。朕欲暫幸涼州如聞中外咸謂非宜。」宰臣以下莫有對者。詳刑大夫來公敏進曰「陛下巡幸涼州宣王略求之故實未虧令典。但隨時度事臣下竊有所疑既見明敕施行所以不敢陳黷。奉敕顧問敢不盡言。伏以高黎雖平扶餘尚梗西道經略兵猶未停。且隴右諸州人戶寡少供待車駕備挺稍難。臣聞中外實有竊議。」高宗曰「既有此言我止度隴存問故老搜狩即還。」遂下詔停西幸擢公敏為黃門侍郎。
---
　　袁利貞為太常博士高宗將會百官及命婦於宣政殿並設九部樂。利貞諫曰「臣以前殿正寢非命婦宴會之地象闕路門非倡優進御之所。望請命婦會於別殿九部樂從東門入散樂一色伏望停省。若於三殿別所自可備極恩私。」高宗即令移於麟德殿。至會日使中書侍郎薛元超謂利貞曰「卿門傳忠鯁能獻直言不加厚賜何以獎勸。」賜絲百匹遷祠部員外。
---
　　李君球高宗將伐高黎上疏諫曰「心之痛者不能緩聲事之急者不能安言性之忠者不能隱情。且食君之祿者死君之事。今臣食陛下之祿其敢愛身乎臣聞《司馬法》曰『國雖大好戰必亡天下雖平忘戰必危。』兵者兇器戰者危事。故聖主重行之也。畏人力之盡恐府庫之殫懼社稷之危生中國之患。且高黎小丑潛藏山海得其人不足以彰聖化棄其地不足以損天威。」文多不載疏奏不報。
---
　　中書令郝處俊高宗將下詔遜位於則天攝知國政召宰臣議之處俊對曰「《禮經》云『天子理陽道后理陰德。』然則帝之與后猶日之與月陰之與陽各有所主不相奪也。若失其序上則謫見於天下則禍成於人。昔魏文帝著令崩後尚不許皇后臨朝奈何遂欲自禪位於天后。況天下者高祖、太宗之天下非陛下之天下。正合謹守宗廟傳之子孫不可持國與人有私於后。惟陛下詳審。」中書侍郎李義琰進曰「處俊所引經典其言至忠惟聖慮無疑則蒼生幸甚。」高宗乃止。及天后受命處俊已歿孫象竟被族誅。始則天以權變多智高宗將排群議而立之。及得志威福並作高宗舉動必為掣肘。高宗不勝其忿。時有道士郭行真出入宮掖為則天行厭勝之術。內侍王伏勝奏之。高宗大怒密召上官儀廢之因奏「天后專恣海內失望請廢黜以順天心。」高宗即令儀草詔左右馳告則天遽訴詔草猶在。高宗恐其怨懟待之如初且告之曰「此並上官儀教我。」則天遂誅儀及伏勝等並賜太子忠死。自是政歸武后天子拱手而已竟移龜鼎焉。
---
　　周興、來俊臣羅織衣冠朝野懼懾御史大夫李嗣真上疏諫曰「臣聞陳平事漢祖謀疏楚之君臣乃用黃金七十斤行反間之術。項羽果疑臣下陳平之計遂行。今告事紛紜虛多實少。如當有凶慝焉知不先謀疏陛下君臣後除國家良善。臣恐有社稷之禍。伏乞陛下回思遷慮察臣狂瞽然後退就鼎鑊實無所恨。臣得歿為忠鬼孰與存為諂人。如羅織之徒即是疏間之漸陳平反間其遠乎或」遂為俊臣所構放於嶺表。俊臣死征還途次桂陽而終贈濟州刺史。中宗朝追復本官。
---
　　宗楚客兄秦客潛勸則天革命累遷內史。後以贓罪那流於嶺南而死。楚客無他材能附會武三思。神龍中為中書舍人。時西突厥阿史那、忠節不和安西都護郭元振奏請徙忠節於內地楚客與弟晉卿及紀處訥等納忠節厚賂請發兵以討西突厥不納元振之奏。突厥大怒舉兵入寇甚為邊患。監察御史崔琬劾奏楚客等曰「聞四牡項領良御不乘二心事君明罰無捨。謹按宗楚客、紀處訥等性唯險詖志越谿壑。幸以遭遇聖主累忝殊榮承愷悌之恩居弼諧之地不能刻意砥操憂國如家微效涓塵以裨川岳。遂乃專作威福敢樹朋黨。有無君之心闕大臣之節。潛通玁狁納賄易貲公引頑凶受賂無限。醜聞充斥穢跡昭彰。且境外交通情狀難測。今娑葛反叛邊鄙不寧由此贓私取怨外國。論之者取禍以結舌語之者避罪而鉗口。晉卿昔居榮職素闕忠誠屢以嚴刑皆由黷貨。今又叨忝頻沐殊恩厚祿重權當朝莫比。曾無悛改乃徇贓私。此而容之孰云其可臣謬忝公直義在觸邪請除巨蠹以答天造。」中宗不從遽令與琬和解。俄而韋氏敗楚客等咸誅。
---
　　蘇安恒博學尤明《周禮》、《左氏》。長安二年上疏諫請復子明辟其詞曰「臣聞忠臣不順時而取寵烈士不惜死而偷生。故君道不明忠臣之過臣道不軌烈士之罪。今太子年德俱盛陛下貪其寶位而忘母子之恩蔽太子之元良據太子之神器。何以教天下母慈子孝焉能使天下移風易俗惟陛下思之將何聖顏以見唐家宗廟將何誥命以謁大帝墳陵」疏奏不納。魏元忠為張易之所構安恒又中理之。易之大怒將殺之賴朱敬則、桓範等保護獲免。後坐節憫太子事下獄死。睿宗即位下詔曰「蘇安恒文學立身鯁直成操往年陳疏忠讜可嘉。屬回邪擅權奄從非命與言軫悼用惻於懷。可贈諫議大夫。」
---
　　張柬之既遷則天於上陽宮中宮猶以皇太子監國告武氏之廟。時累日陰翳侍御史崔渾奏曰「方今國命初復正當徽號稱唐順萬姓之心。奈何告武氏廟廟宜毀之復唐鴻業天下幸甚」中宗深納之。制命既行陰雲四除萬里澄廓咸以為天人之應。
---
　　武三思得倖於中宗。京兆人韋月將等不堪憤激上書告其事。中宗惑之命斬月將。黃門侍郎宋璟執奏請按而後刑。中宗愈怒不及整衣履岸巾出側門迎謂璟曰「朕以為已斬矣何以緩」命促斬。璟曰「人言宮中私於三思陛下竟不問而斬臣恐有竊議。故請按而後刑。」中宗大怒璟曰「請先斬臣不然終不奉詔。」乃流月將於嶺南尋使人殺之。
---
　　柳澤睿宗朝太平公主用事奏斜封官復舊職上疏諫曰「藥不毒不可以觸疾詞不切不可以裨過。是以習甘旨者非攝養之方邇諛佞者積危殆之本。陛下即位之初納姚、宋之計咸黜斜封。近日又命斜封是斜封之人不忍棄也先帝之意不可違也若斜封之人不忍棄是韋月將、燕欽融之流不可褒贈李多祚、鄭克義之徒不可清雪。陛下何不能忍於此而獨忍於彼使善惡不定反覆相攻致令君子道消小人道長為正者銜冤附偽者得志。將何以止奸邪將何以懲風俗耶」睿宗遂從之因而擢澤拜監察御史。
---
　　倪若水為汴州刺史玄宗嘗遣中官往淮南採捕鵁鶄及諸水禽上疏諫曰「方今九鳸時忙三農並作田夫擁耒蠶婦持桑。而以此時採捕奇禽異鳥供園池之玩遠自江嶺達於京師力倦擔負食之以魚肉間之以稻糧。道路觀者莫不言陛下賤人而貴鳥。陛下當以鳳凰為凡鳥麒麟為凡獸則鵁鶄之類曷足貴也陛下昔龍潛藩邸備歷艱危今氛侵廓清高居九五玉帛子女充於後庭職貢珍奇盈於內府。過此之外又何求哉」手詔答曰「朕先使人取少雜鳥其使不識朕意將鳥稍多。卿見奏之詞誠忠懇深稱朕意。卿達識周材義方敬直故輟綱轄之重以處方面之權。果能閑邪存誠守節彌固骨鯁忠烈遇事無隱言念忠讜深用喜慰。今賜卿物四十段用答至言。」
---
　　安祿山天寶末請以蕃將三十人代漢將。玄宗宣付中書令即日進呈韋見素謂楊國忠曰「安祿山有不臣之心暴於天下。今又以蕃將代漢其反明矣。」遽請對。玄宗曰「卿有疑祿山之意耶」見素趨下殿涕泗且陳祿山反狀。詔令復位因以祿山表留上前而出。俄又宣詔曰「此之一奏姑容之朕徐為圖矣。」見素自此後每對見每言其事曰「臣有一策可銷其難請以平章事追之。」玄宗許為草詔訖中留之遣中使輔璆琳送甘子且觀其變。璆琳受賂而還因言無反狀。玄宗謂宰臣曰「必無二心詔本朕已焚矣。」後璆琳納賂事泄因祭龍堂托事撲殺之。十四年遣中使馬承威齎璽書召祿山曰「朕與卿修得一湯故召卿。至十月朕待卿於華清宮。」承威復命泣曰「臣幾不得生還。祿山見臣宣進旨踞牀不起。但云『聖體安穩否』遽令送臣於別館。數日然後免難。」至十月九日反於范陽以誅國忠為名蕩覆二京竊弄神器迄今五十餘年而兵未戢。《易》曰「履霜堅冰所由者漸。」向使師尹竭股肱之力武夫效腹心之誠則豬突豨勇亦何能至失於中策寧在人謀痛哉
---
第四章剛正
---
　　韋仁約彈右僕射褚遂良出為同州刺史。遂良復職黜仁約為清水令。或慰勉之仁約對曰「僕守狂鄙之性假以雄權而觸物便發。丈夫當正色之地必明目張膽然不能碌碌為保妻子也。」時武侯將軍田仁會與侍御史張仁禕不協而誣奏之。高宗臨軒問仁禕仁禕惶懼應對失次。仁約歷階而進曰「臣與仁禕連曹頗知事由。仁禕懦而不能自理。若仁會眩惑聖聽致仁禕非常之罪則臣事陛下不盡臣之恨矣。請專對其狀。」詞辯縱橫音旨朗暢。高宗深納之乃釋仁禕。仁約在憲司於王公卿相未嘗行拜禮人或勸之答曰「鵰鶚鷹鸇豈眾禽之偶奈何設拜以狎之且耳目之官固當獨立耳。」後為左丞奏曰「陛下為官擇人非其人則闕。今不惜美錦令臣制之此陛下知臣之深矣亦微臣盡命之秋。」振舉綱目朝庭肅然。
---
　　李義府恃恩放縱婦人淳于氏有容色坐繫大理乃托大理丞畢正義曲斷出之。或有告之者詔劉仁軌鞫之。義府懼謀泄斃正義於獄。侍御史王義方將彈之告其母曰「奸臣當路懷祿而曠官不忠老母在堂犯難以危身不孝。進退惶惑不知所從。」母曰「吾聞王陵母殺身以成子之義汝若事君盡忠立名千載吾死不恨焉」義方乃備法冠橫玉階彈之。先叱義府令下三叱乃出然後跪宣彈文曰「臣聞春鸚鳴於獻歲蟋蟀吟於始秋物有微而應時士有賤而言忠者。」乃庭劾義府曰「臣聞誣下罔上聖主之所宣誅心狠貌恭明時之所必罰。是以隱賊掩義不容唐帝之朝竊幸乘權終齒漢皇之劍。中書侍郎李義府因緣際會遂階通職。不盡忠竭節對揚王休策蹇勵弩祗奉皇眷。而乃馮附城社蔽虧日月托公行私交遊群小。貪冶容之美原有罪之淳于恐漏泄其謀殞無辜之正義。挾山超海之力望此猶輕回天轉地之威方斯更烈。此而可恕孰不可容方當金風屆節玉露啟途霜簡與秋典共清忠臣將鷹鸇並擊。請除君側少答鴻私碎首玉階庶明臣節。」高宗以義方毀辱大臣言詞不遜貶萊州司戶。秩滿於昌樂聚徒教授。母亡遂不復仕進。總章二年卒。撰《筆海》十卷。門人何彥先、員半千制師服三年喪畢而去。
---
　　李昭德則天朝諛佞者必見擢用有人於洛水中獲白石有數點赤詣闕請進。諸宰臣詰之其人曰「此石亦心所以進。」昭德叱之曰「洛水中石豈盡反耶」左右皆失笑。昭德建立東都羅城及尚書省洛水中橋人不知其役而功成就。除數兇人大獄遂罷。以正直庭諍為皇甫文所構與來俊臣同日棄市。國人歡憾相半哀昭德而快俊臣也。
---
　　魏元忠以摧辱二張反為所構雲結少年欲奉太子。則天大怒下獄勘之。易之引張說為證召大臣令元忠與易之、說等定是非。說佯氣逼不應。元忠懼謂說曰「張說與易之共羅織魏元忠耶」說叱曰「魏元忠為宰相而有委巷小兒羅織之言豈大臣所謂」則天又令說言元忠不軌狀說曰「臣不聞也。」易之遽曰「張說與元忠同逆。」則天問其故易之曰「說往時謂元忠居伊周之地。臣以伊尹放太甲周公攝成王之位此其狀也。」說奏曰「易之、昌宗大無知所言伊周徒聞其語耳詎知伊周為臣之本末。元忠初加拜命授紫綬臣以郎官拜賀。元忠曰『無尺寸功而居重任不勝畏懼。』臣曰『公當伊周之任何愧三品。』然伊周歷代書為忠臣陛下不遣臣學伊周使臣將何所學」說又曰「易之以臣宗室故托為黨。然附易之有臺輔之望附元忠有族滅之勢。臣不敢面欺亦懼元忠冤魂耳。」遂焚香為誓。元忠免死流放嶺南。
---
　　張易之、昌宗方貴寵用事潛相者言其當王險薄者多附會之。長安末右衛西街有榜云「易之兄弟、長孫汲、裴安立等謀反。」宋璟時為御史中丞奏請審理其狀。則天曰「易之已有奏聞不可加罪。」璟曰「易之為飛書所逼窮而自陳。且謀反、大逆法無容免請勒就臺勘當以明國法。易之等久蒙驅使分外承恩臣言發禍從即入鼎鑊。然義激於心雖死不恨。」則天不悅。內史楊再思遽宣敕命令璟出璟曰「天顏咫尺親奉德音不煩宰臣。擅宣王命。」左拾遺李邕歷階而進曰「宋璟所奏事關社稷望陛下可其所奏。」則天意若解乃傳命令易之就臺推問。斯須特敕原之仍遣易之、昌宗就璟辭謝。拒而不見令使者謂之曰「公事當公言之私見即法有私也。」璟謂左右「恨不先打豎子腦破而令混亂國經吾負此恨。」時朝列呼易之、昌宗為五郎、六郎璟獨以官呼之。天官侍郎鄭杲謂璟曰「中丞奈何喚五郎為卿。」璟曰「鄭杲何庸之甚若以官秩正當卿號若以親故當為張五郎、六郎矣。足下非張氏家僮號五郎、六郎何也」杲大慚而退。
---
　　宋璟則天朝以頻論得失內不能容而憚具公正乃敕璟往揚州推按。奏曰「臣以不才叨居憲府按州縣乃監察御史事耳。今非意差臣不識其所由請不奉制。」無何復令按幽州都督屈突仲翔。璟復奏曰「御史中丞非軍國大事不當出使。且仲翔所犯贓污耳。今高品有侍御史卑品有監察御史今敕臣恐非陛下之意當有危臣請不奉制。」月餘優詔令副李嶠使蜀。嶠喜召璟曰「叨奉渥恩與公同謝。」璟曰「恩制示禮數不以禮遣璟璟不當行謹不謝。」乃上言曰「臣以憲司位居獨坐。今隴蜀無變不測聖意令臣副嶠何也恐乖朝庭故事請不奉制。」易之等冀璟出使當別以事誅之。既不果伺璟家有婚禮將刺殺之。有密以告者璟乘事舍於他所乃免。易之尋伏誅。
---
　　薛懷義承寵遇則天俾之改姓云是駙馬薛紹再從叔。或俗人號為「薛師」猖狂恃勢多度膂力者為僧潛圖不軌。殿中侍御史周矩奏請按之。則天曰「不可。」矩固請則天曰「卿去矣朕即遣來。」矩至臺薛師亦至踏階下馬但坦腹於牀。將按之薛師躍馬而去遽以聞則天。則天曰「此道人患風不須苦問。所度僧任卿窮按其事。」諸僧流遠惡州。矩後竟為薛師之所構下獄死。
---
　　則天朝契丹寇河北武懿宗將兵討之畏懦不進。比賊退散後乃奏滄瀛等州詿誤者數百家。左拾遺王永禮廷折之曰「素無良吏教習城池又不完固遇賊畏懼苟從之以求生豈其素有背叛之心耶懿宗擁兵數萬聞賊輒退走失城邑罪當誅戮。今乃移禍草澤詿誤之人以自解豈為臣之道。請斬懿宗以謝河北百姓。」懿宗惶懼。諸詿誤者悉免。　　中宗朝鄭普思承恩寵而潛圖不軌。蘇瑰奏請按之以司直范獻忠為判官。環奏收曾思。曾思妻得倖於韋庶人持敕於御前對。中宗屢抑瑰而理普思應對頗不中。獻忠歷階而進曰「臣請先斬蘇瑰。」中宗問其故對曰「蘇瑰國之大臣荷榮貴久矣不能先斬逆賊而後聞。今使其眩惑天聽搖動刑柄而普思反狀昭露陛下為其申理此其反者不死。今聖躬萬福豈有天耶臣請死終不能事普思。」獄乃定朝廷咸壯之。
---
　　中宗返纔月餘而武三思居中用事皇后韋氏頗干朝政如則天故事。桓彥範奏曰「伏見陛下每臨朝聽政皇后必施帷幔坐於殿上參聞政事。愚臣歷選列辟詳求往代帝王有與婦人謀及政事者無不破國亡家傾朝繼路。以陰干陽違天也以婦凌夫違人也。違天不祥違人不義。《書》稱『牝雞之晨唯家之索』。《易》曰『無攸遂在中饋』。言婦人不得干政也。伏願陛下覽古人之言以蒼生為念不宜令皇后往正殿干外朝專在中宮聿修陰教則坤儀式敘鼎命惟新矣。」疏奏不納。又有故僧惠範、山人鄭普思、葉靜能等並挾左道出入宮禁。彥範等切諫並不從。後彥範等反及禍。
---
　　桓彥範等既匡復帝室勛烈冠古武三思害其公忠將誣以不軌誅之。大理丞李朝隱請聞明狀。卿裴譚附會三思異朝隱判竟坐誅。譚遷刑部尚書侍御史李祥彈之曰「異李朝隱一判破桓敬等五家。附會三思狀驗斯在天下聞者莫不寒心。刑部尚書從此而得。」略無迴避朝庭壯之。祥解褐監亭尉因校考為錄事參軍所擠排。祥趨入謂刺史曰「錄事恃糾曹之權祥當要居之地為其妄褒貶耳。使祥秉筆頗亦有詞。」刺史曰「公試論錄事狀。」遂授筆曰「怯斷大案好勾小稽。隱自不清疑他總濁。階前兩競鬥困方休。獄裡囚徒非赦不出。」天下以為譚笑之最矣。
---
　　宗楚客與弟晉卿及紀處訥等恃權勢朝野岳牧除拜多出其門。百寮惕懼莫敢言者。監察御史崔琬不平之乃具法冠陳其罪狀請收案問。中宗不許。明日又進密狀乃降敕曰「卿列霜簡忠在觸邪遂能不懼權豪便有彈射。眷言稱職深領乃誠。然楚客等大臣須存禮度。朕識卿姓名知卿鯁直但守至公勿有迴避。」自此朝廷相謂曰「仁者必有勇其崔公之謂歟」累遷刑部郎中。琬兄璆以孝友稱歷刑部員外、揚州司馬。丁母憂晝夜哀號水漿不於口。不勝喪而卒。
---
　　陸大同為雍州司田時安樂公主、韋溫等侵百姓田業大同盡斷還之。長吏懼勢謀出大同。會將有事南郊時已十月長吏乃舉牒令大同巡縣勸田疇冀他判司搖動其按也。大同判云「南郊有事北陸已寒丁不在田人皆入室。此時勸課切恐煩勞。」長吏益不悅乃奏大同為河東令尋復為雍州司田。長吏新興王晉附會太平公主故多阿黨。大同終不從。因謂大同曰「雍州判佐不是公官公何為不別求好官」大同曰「某無身材但守公直素無廊廟之望唯以雍州判佐為好官。」晉不能屈。大同闔門雍睦四從同居。法言即大同伯祖也。
---
　　李令質為萬年令有富人同行盜繫而按之。駙馬韋擢策馬入縣救盜者令質不從。擢乃譖之於中宗。中宗怒臨軒召見舉朝為之恐懼。令質奏曰「臣必以韋擢與盜非親非故故當以貨求耳。臣豈不懼擢之勢但申陛下法死無所恨。」中宗怒解乃釋之。朝列賀之曰「設以獲譴流於嶺南亦為幸也。」
---
第五章公直
---
　　唐方慶武德中為察非掾太宗深器重之引與六月同事。方慶辭曰「臣母老請歸養。」太宗不之逼。貞觀中以為藁城令。孫襲秀神龍初為監察御史。時武三思誣桓、敬等反又稱襲秀與敬等有謀。至是為侍御史冉祖雍所按辭理竟不屈。或報祖雍云「適有南使至云桓、敬已死。」襲秀聞之泫然流淚。祖雍曰「桓彥範負國刑憲今已死矣。祖雍按足下事意未測聞其死乃對雍流涕何也」襲秀曰「桓彥範自負刑憲然與襲秀有舊聞其死豈不傷耶」祖雍曰「足下下獄聞諸弟俱縱酒而無憂色何也」襲秀曰「襲秀何負於國家但於桓彥範有舊耳。公若盡殺諸弟不知矣如獨殺襲秀恐明公不得高枕而臥。」祖雍色動握其手曰「請無慮當活公。」乃善為之辭得不坐。
---
　　陸德明受學於周弘正善言玄理王世充僭號署為散騎侍郎。王令子師之將行束脩之禮德明服巴豆散臥東壁下。充之子入跪牀下德明佯紿之痢竟不與語遂移病成臯。及入朝太宗引為文館學士使閻立本寫真形褚亮為之贊曰「經術為貴玄風可師勵學非遠通儒在茲。」終於國子博士。
---
　　李密既降徐勣尚守黎陽倉謂長史郭恪曰「魏公既歸於唐我士眾土地皆魏公之有也。吾若上表獻之即是自邀富貴吾所恥也。今宜具錄以啟魏公聽公自獻則魏公之功也。」及使至高祖聞其表甚怪之。使者具以聞高祖大悅曰「徐勣盛德推功真忠臣也。」即授黎州總管賜姓李氏。
---
　　貞觀中太宗謂褚遂良曰「卿知《起居注》記何事大抵人君得觀之否」遂良對曰「今之《起居》古之左右史書人君言事且記善惡以為檢戒庶乎人主不為非法。不聞帝王躬自觀史。」太宗曰「朕有不善卿必記之耶」遂良曰「守道不如守官臣職當載肇君舉必記。」劉洎進曰「設令遂良不記天下之人皆記之矣。」
---
　　太宗謂侍臣曰「朕戲作豔詩。」虞世南便諫曰「聖作雖工體制非雅。上之所好下必隨之。此文一行恐致風靡。而今而後請不奉詔。」太宗曰「卿懇誠若此朕用嘉之。群臣皆若世南天下何憂不理」乃賜絹五十疋。先是梁簡文帝為太子好作豔詩境內化之浸以成俗謂之「宮體」。晚年改作追之不及乃令徐陵撰《玉臺集》以大其體。永興之諫頗因故事。　　竇靜為司農卿趙元楷為少卿。靜頗方直甚不悅元楷之為官屬大會謂元楷曰「如隋煬帝意在奢侈竭四海以奉一人者司農須公矣。方今聖上躬履節儉屈一人以安兆庶司農何用於公哉」元楷赧然而退。初太宗既平突厥徙其部眾於河南靜上疏極諫以為不便。又請太原置屯田以省饋餉皆有弘益。
---
　　文德皇后崩未除喪許敬宗以言笑獲譴。及太宗梓宮在前殿又垂臂過。侍御史閻玄正彈之曰「敬宗往居先后喪已坐言笑黜今對大行梓宮又垂臂無禮。」敬宗懼獲罪高宗寢其奏事雖不行時人重其剛正。
---
　　劉仁軌為左僕射暮年頗以言詞取悅訴者。戶部員外魏克己斷案多為仁軌所異同。克己執之曰「異方之樂不入人心秋蟬之聲徒聒人耳。」仁輒怒焉罵之曰「癡漢」克己俄遷吏部侍郎。
---
　　則天朝豆盧欽望為丞相請輟京官九品以上兩月日俸以贍軍轉帖百司令拜表。群臣俱赴拜表而不知事由。拾遺王求禮謂欽望曰「群官見帖即赴竟不知拜何所由。既以輟俸供軍而明公祿厚俸優輟之可也。卑官貧迫奈何不使其知而欺奪之豈國之柄耶」欽望形色而拒之。表既奏求禮歷階進曰「陛下富有四海足以儲軍國之用何籍貧官九品之俸而欽望欺奪之臣竊不取。」納言姚璹前進曰「秦漢皆稅算以贍軍求禮不識大體妄有爭議。」求禮曰「秦皇、漢武稅天下使空虛以事邊。奈何使聖朝仿習之。姚璹言臣不識大體不知璹言是大體耶」遂寢。
---
　　魏元忠男昇娶榮陽鄭遠女昇與節愍太子謀誅武三思廢韋庶人不克為亂兵所害元忠坐繫獄。遠比此乃就元忠求離書。今日得離書明日改醮。殿中侍御史麻察不平之草狀彈曰「鄭遠納錢五百萬將女易官。先朝以元忠舊臣操履堅正豈獨尚茲賢行實欲榮其姻戚遂起復授遠河內縣令遠子良解褐洛州參軍。既連婚國相父子崇赫迨元忠下獄遂誘和離。今日得書明日改醮。且元忠官歷三朝榮躋十等雖金精屢鑠玉色常溫。遠冑雖參華身實凡品。若言齊鄭非偶不合結縭既冰玉交歡理資同穴。而下山之夫未遠御輪之婿已尚。無聞寄死托孤見危授命斯所謂滓穢流品點辱衣冠而乃延首靦顏重塵清鑒。九流選敘須有淄澠四裔遐陬宜從檳斥。雖渥恩周洽刑罰免加而名教所先理資懲革。請裁以憲綱禁錮終身。」遠從此廢棄。朝野咸賞察之公直。
---
　　來俊臣棄故妻奏娶太魘王慶詵女。侯思正亦奏娶趙郡李自挹女。敕正事商量內史李昭德撫掌謂諸宰曰「大可笑大可笑」諸宰問故昭德曰「往年來俊臣賊劫王慶詵女已太辱國今日此奴又請索李自挹女乃復辱國耶」遂寢。思正竟為昭德所繩榜殺之。
---
　　長安末諸酷吏並誅死。則天悔於枉濫謂侍臣曰「近者朝臣多被周興、來俊臣推勘遞相牽引咸自承伏。國家有法朕豈能違。中間疑有濫者更使近臣就獄推問得報皆自承引。朕不以為疑即可其奏。自周興、俊臣死更不聞有反逆者。然已前就戮者豈不有冤濫耶」夏官侍郎姚崇對曰自垂拱已後被告身死破家者皆枉酷自誣而死。告事者特以為功天下號為羅織甚於漢之黨錮。陛下令近臣就獄問者近臣亦不自保何敢輒有動搖。賴上天降靈聖情發寤誅滅凶豎朝庭宴安。今日已後微軀及一門百口保見在內外官吏無反逆者。則天大悅曰「已前宰相皆順成其事陷朕為淫刑之主。聞卿所說甚合朕心。」乃賜銀一千兩。
---
　　景龍中中宗嘗遊興慶池侍宴者遞起歌舞並唱《回波詞》方便以求官爵。給事中李景伯亦起舞歌曰「回波爾持酒卮微臣職在箴規。侍宴既過三爵喧嘩竊恐非儀。」於是宴罷。
---
　　安樂公主恃寵奏請昆明池以為湯沐。中宗曰「自前代已來不以與人。」不可。安樂於是大役人夫掘其側為池名曰「定昆池」。池成中宗、韋庶人皆往宴焉令公卿以下咸賦詩。黃門侍郎李日知詩曰「但願暫思居者逸無使時傳作者勞。」後睿宗登位謂日知曰「朕當時亦不敢言非卿忠正何能如此」俄拜侍中。
---
　　景龍末朝綱失敘風教既替公卿太臣初拜命者例許獻食號為「燒尾」。時蘇瑰拜僕射獨不獻食。後因侍宴宗晉卿謂瑰曰「拜僕射竟不燒尾豈不喜乎」中宗默然。瑰奏曰「臣聞宰相主調陰陽代天理物。今粒食湧貴百姓不足臣見宿衛兵至有三日不得食者。臣愚不稱職所以不敢燒尾耳。」晉卿無以對。
---
　　中宗暴崩秘不發喪。韋庶人親總庶政召宰相韋巨源等一十一人入禁中會議。遺詔令韋庶人輔少主知政事授相王太尉參謀輔政。宗楚客謂韋溫曰「今皇太后臨朝宜停相王輔政。且太后於諸王居嫂叔之地難為儀注是詔理全不可。」蘇瑰獨正色拒之謂楚客等曰「遺詔是先帝意安可更改。」楚客、溫等大怒遂削相王輔政語乃宣行之。
---
　　玄宗命宋璟制諸王及公主邑號續遣中使宣詔令更作一佳號。璟奏曰「七子均養鳴鳩之德。至錫名號不宜有殊。今奉此旨恐母寵子異非正家國之大訓王化之所宜。不敢奉詔。」玄宗從之。
---
　　蘇瓌。開元七年五月己丑朔日有蝕之。玄宗素服候變撤樂減膳省囚徒多所原放水旱州皆定賑恤不急之務一切停罷。瓌與宋璟諫曰「陛下頻降德音勤恤人隱令徒以下刑盡責保放。惟流、死等色則情不可寬此古人所以慎赦也。恐言事者直以月蝕修刑日蝕修德或云分野應災祥冀合上旨。臣以為君子道長小人道消女謁不行讒夫漸遠此所謂修德。囹圄不擾甲兵不黷理官不以深文軍將不以輕進此所謂修刑也。若陛下常以此留念縱日月盈虧將因此而致福又何患乎且君子恥言浮於行故曰『予欲無言。』又曰『天何言哉四時行焉百物生焉。』要以至誠動天不在制書頻下。」玄宗深納之。
---
　　定安公主初降王同皎後降韋擢又降崔銑。詵先卒及公主薨同皎子繇為駙馬奏請與其父合葬敕旨許之。給事中夏侯銛駁曰「公主初昔降婚梧桐半死逮乎再醮琴瑟兩亡。則生存之時已與前夫義絕殂謝之日合從後夫禮葬。今若依繇所請卻祔舊姻但恐魂而有知王同皎不納於幽壤死而可作崔詵必訴於玄天。國有典章事難逾越。銛謬膺駁止敢廢司存請傍移禮官以求指定。」朝庭咸壯之。
---
　　玄宗將封禪泰山張說自定升山之官多引兩省工錄及己之親戚。中書舍人張九齡言於說曰「官爵者天下之公器德望為先勞舊為次。若顛倒衣裳則譏議起矣。今登封沛澤十載一遇清流高品不沐殊恩胥吏末班先加章紱但恐制出之後四方失望。今進草之際事猶可改。」說曰「事已決矣悠悠之談何足慮也。」果為宇文融所劾。
---
　　李輔國扈從肅宗棲止帷幄宣傳詔命自靈武列行軍司馬中外樞要一以委之。及克京城後於銀臺門決事凡追捕先行後聞權傾朝野道路側目。又求宰相肅宗謂之曰「卿勛業則可公卿大臣不欲如之何」又謂裴晃等速表薦己。肅宗患之乃謂蕭華曰「輔國求為宰相若公卿表來不得不與。卿與裴晃早為之所。」華出問晃晃曰「初無此事臂可截也而表不為也。」復命奏之上大悅。
---
第六章清廉
---
　　李襲譽江淮俗尚商賈不事農業及譽為揚州引雷陂水又築句城塘以灌溉田八百餘頃。襲譽性嚴整在職莊肅素好讀書手不釋卷。居家以儉約自處所得俸祿散給宗親餘貲寫書數萬卷。每謂子孫曰「吾不好貨財以至貧乏。京城有賜田一十頃耕之可以充食河南有桑千樹事之可以充衣所寫得書可以求官。吾歿之後爾曹勤此三事可以無求於人矣。」時論尤善之。
---
　　鄭善果父誠周為大將軍討尉遲迥遇害。善異性至孝篤慎大業中為魯郡太守。母崔氏甚賢明曉正道。嘗於閣中聽善果決斷聞剖析合理悅若處事不允則不與之言。善果伏牀前終日不敢食。母曰「吾非怒汝愧汝家耶。汝先君清恪以身徇國吾亦望汝及此。汝自童子承襲茅土今至方伯豈汝自能致之耶安可不思此事吾寡婦也有慈無威使汝不知教訓以負清忠之業。吾死之日亦何面目見汝先君乎」善果由是勵己清廉所蒞咸有政績。煬帝以其儉素考為天下第一賞物千段黃金百兩。入朝拜左庶子數進忠言多所匡諫。遷工部尚書正身奉法甚著勞績。
---
　　馮立有武藝略涉書記事隱太子。太子誅左右悉逃散。立歎曰「豈有生受其恩而逃其難。」乃率兵犯玄武門殺將軍敬君弘謂其徒曰「微以報太子矣。」遂解兵而遁。俄來請罪太宗數之曰「汝間構阻我骨肉復出兵來戰殺我將士汝罪大也。何以逃死」對曰「屈身事主期於敕命當戰之日無所顧憚。」因歔歎悲不自勝。太宗宥之立謂其所親曰「逄莫大之恩終當以死奉答。」俄而突厥至便橋立率數百人力戰殺獲甚眾。太宗深嘉歎之。出牧南海前後牧守率多貪冒。蠻夷患之數為叛逆。立不營生業衣食取給而已。嘗至貪泉歎曰「此吳隱之所酌泉也飲一杯何足道哉吾當汲而為食。」畢飲而去。
---
　　裴炎有雅望於朝庭。高宗臨崩與舅王德真俱受遺詔輔少主。則天既臨朝廢中宗為廬陵王將行革命之事。徐敬業舉兵於揚州時炎為內史示閒暇不急討。則天潛察之下炎詔獄。鳳閣侍郎胡元範、劉齊賢等庭爭以炎忠鯁無反狀。則天曰「炎反有端顧卿不知耳。」範、賢曰「若裴炎反臣等亦反。」則天曰「朕知裴炎反知卿不反。」炎既誅範、賢亦被廢黜。炎將刑顧謂兄弟曰「可憐官職並自得之炎無分毫遺今坐炎流竄矣。」炎雖官達而甚清貧收其家略無積聚時人傷焉。
---
　　楊嶠為祭酒謂人曰「吾雖三品非不榮貴意常不逾疇昔一尉也。」時議重之。嶠祖父休之事北齊執政將封為王以寵之。休之固辭而謂入曰「我非奴、非獠何事封王耶」
---
　　李日知為侍中頻乞骸骨詔許之。初日知將欲陳請不與妻謀。及還飾裝將出居別業妻驚曰「家室屢空子弟名宦未立何為辭職也」日知曰「書生至此已過分人情無厭若恣其心是無止足也。」
---
　　李懷遠久居榮位而好尚清簡宅舍屋宇無所增改。嘗乘款段豆盧欽望謂之曰「公榮貴如此何不買駿乘之」答曰「此馬倖免驚蹷無假別求。」聞者歎伏。
---
　　馮履謙七歲讀書數萬言九歲能屬文。自管城尉丁艱補河北尉。有部人張懷道任河陽尉與謙疇舊餉一鏡焉。謙集縣吏遍示之咸曰「維揚之美者甚嘉也。」謙謂縣吏曰「此張公所致也。吾與之有舊雖親故不坐著之章程。吾效官但以俸祿自守豈私受遺哉《昌言》曰『清水見底明鏡照心。』余之效官必同於此。」復書於使者乃歸之。聞者莫不欽尚。官至駕部郎中。
---
　　盧懷慎其先范陽人。祖父悊為靈昌令因家焉。懷慎少清儉廉約不營家業累居右職。及乘鈞衡器用服飾無金玉文繡之麗所得俸祿皆隨時分散而家無餘蓄妻子不免匱乏。及薨贈荊州大都督諡曰文成。玄宗幸東都下詔曰「故檢校黃門監盧懷慎衣冠重器廊廟周材訏謨當三傑之一學行總四科之二。等平津之輔漢同季文之相魯。節鄰於古儉實可師。雖清白瑩然籝金非寶然妻孥貧窶儋石屢空。言念平昔彌深軫悼。宜恤凌統之孤用旌晏嬰之德。宜賜物一百段米粟二百石。」明年車駕還京師望見懷慎別業方營大祥齋憫其貧乏即賜絹五百疋。制蘇頲為之碑仍御書焉。子奂歷任以清白聞為陝郡太守。開元二十四年玄宗還京師次陝城頓賞其政能題《贊》於其廳事曰「專城之重分陝之雄。人多惠愛性實謙沖。亦既利物存乎匪躬。為國之寶不墜家風。」天寶初為晉陵太守。嶺南利兼山海前後牧守贓污者多乃以奂為嶺南太守貪吏斂跡人庶愛之。
---
第七章持法
---
　　戴冑有乾局明法令仕隋門下省錄事。太宗以為秦府掾常謂侍臣曰「大理之職人命所懸當須妙選正人。用心存法無過如戴冑者。」乃以為大理少卿。杜如晦臨終委冑以選舉。及在銓衡抑文雅而獎法吏不適輪轅之用時議非之。太宗嘗言「戴冑於朕無骨肉之親但其忠直勵行情深體國所延官爵以酬勞耳。」其見重如此。
---
　　唐臨為大理卿初蒞職斷一死囚。先時坐死者十餘人皆他官所斷。會太宗幸寺親錄囚徒。他官所斷死囚稱冤不已。臨所斷者嘿而無言。太宗怪之問其故囚對曰「唐卿斷臣必無枉濫所以絕意。」太宗歎息久之曰「為獄固當若是。」囚遂見原。即日拜御史大夫。太宗親為之考詞曰「形若死灰心如鐵石。」初臨為殿中侍御史正班大夫韋挺責以朝列不肅臨曰「此將為小事不以介意請俟後命。」翌日挺離班與江夏王道宗語趨進曰「王亂班。」將彈之。道宗曰「共公卿大夫語。」臨曰「大夫亦亂班。」挺失色而退同列莫不悚動。
---
　　太宗問大理卿劉德威曰「近來刑網稍密何也」對曰「誠在君上不由臣下。主好寬則寬好急則急。律文失入減三等失出減五等。今則反是失入無辜失出則獲戾所以吏各自愛競執深文畏罪之所致也。」太宗深納其言。
---
　　張玄素為侍御史彈樂蟠令叱奴騭盜官糧。太宗大怒特令處斬。中書舍人張文瓘執「據律不當死」。太宗曰「倉糧事重不斬恐犯者眾。」魏徵進曰「陛下設法與天下共之。今若改張人將法外畏罪。且復有重於此者何以加之」騭遂免死。
---
　　李勣征高黎將引其子婿杜懷恭行以求勛效。懷恭性滑稽勣甚重之。懷恭初辭以貧勣贍給之又辭以無奴馬又給之。既而辭窮乃亡匿岐陽山中謂人曰「乃公將我作法則耳。」固不行。勣聞泫然流涕曰「杜郎放而不拘或有此事。」遂不之逼。時議曰「英公持法者杜之懷慮深矣。」
---
　　明崇儼為正諫大夫以奇術承恩。夜遇刺客敕三司推鞫其妄承引連坐者眾。高宗怒促法司行刑。刑部郎中趙仁恭奏曰「此輩必死之囚願假數日之命。」高宗曰「卿以為枉也」仁恭曰「臣識慮淺短非的以為枉恐萬一非實則怨氣生焉。」緩之旬餘果獲賊。高宗善之遷刑部侍郎。
---
　　權善才高宗朝為將軍中郎將范懷義宿衛昭陵有飛騎犯法善才繩之。飛騎因番請見先涕泣不自勝言善才等伐陵柏大不敬。高宗悲泣不自勝命殺之。大理丞狄仁傑斷善才罪止免官。高宗大怒命促刑。仁傑曰「法是陛下法臣僅守之。奈何以數株小柏而殺大臣請不奉詔。」高宗涕泣曰「善才斲我父陵上柏我為子不孝以至是。知卿好法官善才等終須死。」仁傑固諫侍中張文瓘以笏揮令出仁傑乃引張釋之高廟、辛毗牽裾之例曰「臣聞犯龍鱗忤人主自古以為難臣以為不難。居桀紂時則難堯舜時則不難。臣今幸逢堯舜不懼比干之誅。陛下不納臣言臣瞑目之後善見釋之、辛毗於地下。」高宗曰「善才情不可容法雖不死朕之恨深矣。須法外殺之。」仁傑曰「陛下作法懸諸象魏徒、流及死具有等差。豈有罪非極刑特令賜死法既無恒萬方何所措其手足陛下必欲變法請今日為始。」高宗意乃解曰「卿能守法朕有法官。」命編入史。又曰「仁傑為善才正朕豈不能為朕正天下耶」授侍御史。後因諫事高宗笑曰「卿得權善才便也。」時左司郎中王本立恃寵用事朝廷懼之仁傑按之請付法。高宗特原之仁傑奏曰「雖國之英秀豈少本立之類。陛下何惜罪人而廢王法必不欲推問請曲赦之棄臣於無人之境以為忠貞將來之戒。」高宗乃許之。由是朝廷肅然。
---
　　李日知為司刑丞嘗免一死囚少卿胡元禮異判殺之與日知往復至於再三。元禮怒遣府吏謂曰「元禮不離刑曹此囚無活法。」日知報曰「日知不離刑曹此囚無死法。」竟以兩聞日知果直。
---
　　則天朝奴婢多通外人輒羅告其主以求官賞。潤州刺史竇孝諶妻龐氏為其奴所告夜醮敕史薛季旭推之。季旭言其「咒詛」草狀以聞先於玉階涕泣不自勝曰「龐氏事狀臣子所不忍言。」則天納之遷季旭給事中。龐棄市將就刑龐男希瑊訴冤於侍御史徐有功。有功覽狀曰「正當枉狀。」停決以聞。三司對按季旭益周密其狀。秋官及司刑兩曹既宣覆而自懼眾迫有功。有功不獲申遂處絞死。則天召見迎謂之曰「卿比按失出何多也」有功曰「失出臣下之小過好生聖人之大德。願陛下弘大德。天下幸甚」則天默然久之曰「去矣。」敕減死放於嶺南。月餘復授侍御史。有功俯伏流涕固不奉制。則天固授之有功曰「臣聞鹿走於山林而命懸於廚者何勢使然也。陛下以法官用臣臣以從寬行法必坐而死矣。」則天既深器重竟授之遷司刑少卿。時周興、來俊臣等羅告天下衣冠遇族者數千百家。有功居司刑平反者不可勝紀時人方之於定國。中宗朝追贈越州都督優賜其家並授一品官。開元初竇希瑊外戚榮貴奏請回己之官以酬其子。
---
　　太宗時刑部奏《賊盜律》反逆緣坐兄弟沒官為輕請改從死。給事中崔仁師駁之曰「自羲農以降或設獄而人不犯或畫象而下知禁。三代之盛泣辜解網。父子兄弟罪不相及。咸臻至理俱為稱首。及其叔世亂獄滋繁。周之季年不勝其弊。刑書原於子產峭澗起於安於秦嚴其法以至於滅。」又曰「且父子天屬昆弟同氣。誅其父子或累其心如此不顧何愛兄弟」文多不盡載朝廷從之。
---
　　則天朝恒州鹿泉寺僧淨滿有高行眾僧嫉之乃密畫女人居高樓淨滿引弓射之狀藏於經笥令其弟子詣闕告之。則天大怒命御史裴懷古推按便行誅決。懷古窮其根本釋淨滿而坐告者以聞則天驚怒色動聲戰責懷古寬縱。懷古執之不屈。李昭德進曰「懷古推事疏略請令重推。」懷古厲聲而言曰「陛下法無親疏當與天下執一奈何使臣誅無辜之人以希聖旨向使淨滿有不臣之狀臣復何顏能寬之乎臣守平典庶無冤濫雖死不恨也。」則天意解乃釋懷古。後副閻知微和親於突厥突厥立知微為南面可汗而入寇趙、定。懷古因得逃歸素嬴弱不堪奔馳乃懇誠告天願投死南土。倦而寢夢一僧狀如淨滿者引之曰「可從此路出。」覺而從之果獲全。時人以為忠恕之報。
---
　　魏元忠、張說為二張所構流放嶺南。夏官侍郎崔貞慎、將軍獨孤禕之、郎中皇甫伯瓊等八人並追送於郊外。易之乃設詐告事人柴明狀稱貞慎等與元忠謀反。則天命馬懷素按之曰「此事並實可略問速以聞。」斯須中使催迫者數焉曰「反狀皎然何費功夫遂至許時。」懷素奏請柴明對問則天曰「我亦不知柴明處但握此狀何須柴明」懷素執貞慎等無反狀則天怒曰「爾寬縱反者耶」懷素曰「魏元忠以國相流放貞慎等以親故相送誠則可責。若以為謀反臣豈誣罔神明。只如彭越以反伏誅英布奏事屍下漢朝不坐。況元忠罪非彭越陛下豈加追送者罪耶陛下當生殺之柄欲加之罪取決聖衷足矣。今付臣推勘臣但守法耳。」則天曰「爾欲總不與罪耶」懷素曰「臣識見庸淺不見貞慎等罪。」則天意解曰「卿守我法。」乃赦之。時朱敬則知政事對朝堂執懷素手曰「馬子馬子可愛可愛」時人深賞之。
---
　　則天朝或羅告駙馬崔宣謀反者敕御史張行岌按之。告者先誘藏宣家妾而云「妾將發其謀宣殺之投屍於洛水。」行岌按無狀。則天怒令重按。行岌奏如初。則天曰「崔宣反狀分明汝寬縱之。我令俊臣勘當汝無自悔。」行岌曰「臣推事不弱俊臣陛下委臣必須狀實。若順旨妄族人豈法官所守臣必以為陛下試臣矣。」則天厲色曰「崔宣若實殺妾反狀自然明矣。不獲妾如何自雪更不得實我即令俊臣推勘汝自無悔也。」行岌懼逼宣家訪妾。宣再從弟思競乃於中橋南北多致錢帛募匿妾者數日略無所聞。而其家每竊議事則告者輒知之。思競揣家中有同謀者乃佯謂宣妻曰「須絹三百疋僱刺客殺此告者。」而侵晨微服俟於臺側宣家有館客姓舒婺州人言行無缺為宣家所信委之如子弟。須臾見其人至臺側門入以通於告者。遽密稱云「崔家僱人刺我請以聞。」臺中驚擾。思競素重館客館客不之疑密隨之行到天津橋料其無由至臺乃罵之曰「無賴險獠崔宣破家必引汝同謀汝何路自雪汝幸能出崔家妾我遺汝五百縑歸鄉足成百年之業。不然殺汝必矣。」其人悔謝乃引思競於告者之黨搜獲其妾宣乃得免。
---
　　朱履霜好學明法理。則天朝長安市屢非時殺人履霜因入市聞其稱冤聲乘醉入兵圍中大為刑官所責。履霜曰「刑人於市與眾共之。履霜亦明法者不知其所犯請詳其按。此據令式也何見責之甚」刑官唯諾以按示之。時履霜詳其案遂拔其二。斯須監刑御史至訶責履霜。履霜容止自若剖析分明御史意少解。履霜曰「准令當刑能申理者加階而編入史乃侍御史之美也。」御史以聞兩囚竟免。由是名動京師。他日當刑之家或可分議者必求履霜詳案。履霜懼不行。死家訴於主司往往召履霜詳究多所全濟。補山陰尉巡察使必委以推案。故人或遺以數兩黃連固辭不受曰「不辭受此歸恐母妻詰問從何而得不知所以對也。」後為姑蔑令威化行於浙西。著《憲問》五卷撮刑獄之機要。
---
　　僧惠範恃權勢逼奪生人妻州縣不能理。其夫詣臺訴冤中丞薛登、侍御史慕容珣將奏之臺中懼其不捷請寢其議登曰「憲司理冤滯何所迴避朝彈暮黜亦可矣。」登坐此出為岐州刺史。時議曰「仁者必有勇其薛公之謂歟」　　李承嘉為御史大夫謂諸御史曰「公等奏事須報承嘉知不然無妄聞也。」諸御史悉不稟之承嘉厲而復言。監察蕭至忠徐進曰「御史人君耳目俱握雄權豈有奏事先咨大夫臺無此例。設彈中丞、大夫豈得奉諮耶」承嘉無以對。
---
　　延和中沂州人有反者詿誤坐者四百餘人將隸於司農未即路繫州獄。大理評事敬昭道援赦文刊而免之。時宰相切責大理「奈何免反者家口」大理卿及正等失色引昭道以見執政。執政怒而責之昭道曰「赦云『見禁囚徒。』沂州反者家口並繫在州獄此即見禁也。」反覆詰對至於五六執政無以奪之。詿誤者悉免。昭道遷監察御史。先是夔州徵人舒萬福等十人次於巴陽灘溺死。昭道因使巴渝至萬春驛方睡見此十人祈哀。纔寐覺至於再三。乃召驛吏問之驛人對如夢。昭道即募善游者出其屍具酒殽以酹之。觀者莫不歔欷。乃移牒近縣備槥櫝歸之故鄉。徵人聞者無不感激。
---
　　睿宗朝雍令劉少徵憑恃岑義親姻頗黷於貨。殿中侍御史辛替否按之義囑替否以寬其罪。替否謂同列曰「少徵恃勢貪暴吾忝憲司奈何懼勢寬縱罪人以侮王法」少徵竟處死。
---
　　開元中申王捴奏「辰府錄事閻楚珪望授辰府參軍。」玄宗許之。姚崇奏曰「臣昔年奉旨王公駙馬所有奏請非降墨敕不可商量。其楚珪官請停。」詔從之。
---
　　肅宗初克復重將帥之臣而武人怙寵不遵法度。將軍王去榮打殺本縣令據法處盡。肅宗將宥之下百寮議。韋陟議曰「昔漢高約法『殺人者死』。今陛下出令殺人者生。伏恐不可為萬代之法。」陟嘗任吏部侍郎有一致仕官敘五品陟判之曰「青氈展慶曾不立班朱紱承榮無宜臥拜。」時人推其強直。
---
第八章政能
---
　　武德中以景命惟新宗室猶少至三從弟姪皆封為王。及太宗即位問群臣曰「遍封宗子於天下便乎」封德彝對曰「不便。歷觀往古封王者當今最多。兩漢以降唯封帝子及兄弟。若宗室疏遠者非有大功如周之郇、滕漢之賈、澤並不得濫居名器所以別親疏也。」太宗曰「朕為百姓理天下不欲勞百姓以養己之親也。」於是疏屬悉降爵為公。
---
　　狄仁傑因使岐州遇背軍士卒數百人夜縱剽掠晝潛山谷州縣擒捕繫獄者數十人。仁傑曰「此途窮者不輯之當為患。」乃明榜要路許以陳首。仍出繫獄者稟而給遣之。高宗喜曰「仁傑識國家大體。」乃頒示天下宥其同類潛竄畢首矣。
---
　　薛大鼎為滄州刺史界內先有棣河隋末填塞。大鼎奏聞開之引魚鹽於海。百姓歌曰「新河得通舟楫利直至滄海魚鹽至。昔日徒行今騁駟美哉薛公德滂被。」大鼎又決長盧及漳、衡等三河分泄夏潦境內無復水害。
---
　　高宗朝司農寺欲以冬藏餘菜出賣與百姓以墨敕示僕射蘇良嗣。良嗣判之曰「昔公儀相魯猶拔去園葵況臨御萬乘而賣鬻蔬菜。」事遂不行。
---
　　員半千本名餘慶與何彥光師事王義方。義方甚重之嘗謂曰「五百年一賢足下當之矣。」改名半千。義方卒半千、彥光皆制師服。上元初應六科舉授武陟尉。時屬旱歉勸縣令開倉賑恤貧餒縣令不從。俄縣令上府半千悉發倉粟以給百姓。刺史鄭齊宗大怒因而按之將以上聞。時黃門侍郎薛元超為河北存撫使謂齊宗曰「公百姓不能救之而使惠歸一尉豈不愧也」遽令釋之。又應岳牧舉高宗御武成殿召諸舉人親問曰「兵書所云天陣、地陣、人陣各何謂也」半千越次對曰「臣觀載籍多矣或謂天陣星宿孤虛也地陣山川向背也人陣偏伍彌縫也。以臣愚見則不然。夫師出以義有若時雨則天利此天陣也。兵在足食且耕且戰得地之利此地陣也。卒乘輕利將帥和睦此人陣也。若用兵者使三者去其何以戰」高宗深嗟賞對策上第擢拜左衛渭上參軍仍充宣慰吐蕃使。引辭則天曰「久聞卿謂是古人不意乃在朝列。境外小事不足煩卿且留待制也。」前後賜絹千餘疋。累遷正諫大夫封平涼郡公。開元初卒。
---
　　鄭惟忠名行忠信天下推重。自山陰尉應制則天臨軒問何者為忠諸應制者對率不稱旨。惟忠曰「臣聞外揚君之美內匡君之惡。」則天幸長安惟忠待制引見則天曰「朕識卿前於東都言忠臣外揚君之美內匡君之惡。至今不忘。」中宗朝拜黃門侍郎。時議禁嶺南首領家蓄兵器惟忠議曰「夫為政不可驟革其習俗且《蜀都賦》云『家有鶴膝戶有犀渠。』如或禁之豈無驚撓耶」事遂不行。
---
　　司農卿姜師度明於川途善於溝洫。嘗於薊北約魏帝舊渠傍海新創號曰「平虜渠」以避海難饋運利焉。時太史令傅孝忠明於玄象京師為之語曰「傅孝忠兩眼窺天姜師度一心看地。」言其思穿鑿之利也。
---
　　則天將不利王室越王貞於汝南舉兵不克士庶坐死者六百餘人沒官人五千餘口。司刑使相次而至逼促行刑。時狄仁傑檢校刺史哀其詿誤止司刑使停斬決飛奏表曰「臣欲聞奏似為逆人論理知而不言恐乖陛下存恤之意。奏成復毀意不能定。此輩非其本心願矜其詿誤。」表奏特敕配流豐州。諸囚次於寧州寧州耆老郊迎之曰「我狄使君活汝耶」相攜哭於碑側齋三日而後行。諸囚至豐州復立碑紀德。初張光輔以宰相討越王既平之後將士恃威徵斂無度仁傑率皆不應。光輔怒曰「州將輕元帥耶何征發之不赴仁傑汝南勃亂一越王耶」仁傑曰「今一越王已死而萬越王生。」光輔質之仁傑曰「明公親董戎旃二十餘萬所在劫奪遠邇流離創鉅之餘肝腦塗地。此非一越王死而萬越王生耶且脅從之徒勢不自固所以先著綱理之也。自天兵暫臨其棄城歸順者不可勝計繩墜四面成蹊奈何縱求功之人殺投降之士但恐冤聲騰沸上徹於天。將請尚方斷馬劍斬足下當北面請命死猶生也。」遂為光輔所譖左授復州刺史尋征還魏州刺史威惠大行百姓為立生祠。遷內史及薨朝野淒慟。則天贈文昌左相。中宗朝贈司空。睿宗朝追封梁國公哀榮備於三朝代莫與為比。
---
　　韋景駿為肥鄉令縣界漳水連年泛濫。景駿審其地勢增築堤防遂無水患至今賴歸。時河北大飢景駿躬自巡撫貧弱人吏立碑以紀其德。肥鄉人有母子相告者景駿謂之曰「吾少孤每見人養親自痛終天無分。汝幸在溫清之地何得如此錫類不行令之罪也。」因淚下嗚咽仍取《孝經》與之令其習讀。於是母子感悟各請改悔。遷趙州長史路由肥鄉人吏驚喜競來犒餞留連彌日。有童幼數人年甫十歲亦在其中景駿謂之曰「計吾北去此時汝輩未生既無舊思何慇懃之甚也」咸對曰「比聞長老傳說縣中廨牢、學堂、館舍、堤橋並是明公遺蹟。將謂古人不意得瞻睹不覺欣戀倍於常也。」終於奉先令。子述開元、天寶之際為工部侍郎代吳兢修國史。
---
　　開元九年左拾遺劉彤上表論鹽鐵曰「臣聞漢武帝為政廄馬三十萬後宮數萬人外討戎夷內興宮室殫匱之甚實百當今。然而財無不足者何也豈非古取山澤而今取貧人哉取山澤則公利厚而人歸於農取貧人則公利薄而人去其業。故先王之作法也山澤有官虞衡有職輕重有術禁發有時。一則專農二則饒富濟人盛事也。臣實謂當今宜行之。夫煮海為鹽採山鑄錢伐木為室者豐餘之輩也。寒而無衣飢而無食傭賃自資者窮苦之流也。若能山海厚利奪豐餘之人薄斂輕傜免窮苦之子所謂損有餘益不足帝王之道不可謂然。」文多不盡載。
---
　　李傑為河南尹有寡婦告其子不孝其子不能自理但云「得罪於母死甘分。」傑察其狀非不孝子也。謂寡婦曰「汝寡居唯有一子今告之罪至死得無悔乎」寡婦曰「子無賴不順母寧復惜之」傑曰「審如此可買棺木來取兒屍。」因使人俟其後。寡婦既出謂道士曰「事了矣。」俄將棺至傑冀其悔再三喻之寡婦執意如初。道士立於門外密令擒之一問承伏曰「某與寡婦有私常為兒所制故欲除之。」傑乃杖殺道士及寡婦便以向棺盛之。
---
　　郭元振為涼州都督。先是涼州南北不過四百餘里吐蕃、突厥二寇頻至城下百姓苦之。元振於南界硤石置和戎城北界磧中置白停軍控其路要遂拓州境一千五百里。自是虜不復縱。又令甘州刺史李漢通置屯田盡水陸之利。往年粟麥斛至數千及元振為都督一縑易數千斛軍食積數十年牛羊被野路不拾遺。為涼州五年夷夏畏慕。
---
　　崔皎為長安令邠王守禮部曲數輩盜馬承前以上長令不敢按問奴輩愈甚府縣莫敢言者。皎設法擒捕群奴潛匿王家皎命就擒之。奴懼舅殺懸於街樹境內肅然。出為懷州刺史。歷任內外咸有聲稱也。
---
第九章忠烈
---
　　李玄通刺定州為劉黑闥所獲重其才欲以為將軍。曰「吾荷朝恩作藩東夏孤城無援遂陷虜庭。常守臣節以忠報國豈能降志輒受賊官。」拒而不受。將吏有以酒食饋者玄通曰「諸君哀吾辱故以酒食寬慰。吾當為君一醉。」謂守者曰「吾能舞劍可借吾刀。」守者與之。曲終太息曰「大丈夫受國恩鎮撫方面不能保全所守亦何面目視息哉」以刀潰腹而死。高祖為之流涕以其子為將軍。
---
　　劉感鎮涇州為薛仁杲所圍感孤城自守。後督眾出戰因為賊所擒。仁杲令感語城中曰「援軍已大敗宜且出降以全家室。」感偽許之及到城下大呼曰「逆賊飢餓敗在朝夕。秦王率十萬眾四面俱集城中勿憂各宜自勉以全忠節。」仁杲埋感腳至膝射而殺之。垂死聲色愈厲。高祖遂追封平城郡公諡曰「忠壯」。
---
　　常達為隴州刺史為薛舉將仵政所執以見舉達詞色不屈。舉指其妻謂達「且識皇后否」達曰「只是一老嫗何足可識」舉奇而宥之。有奴賊帥張貴問達曰「汝識我」達曰「汝逃奴耶」瞋目視之。大怒將殺之人救獲免。及賊平高祖謂達曰「卿之忠節便可求之古人。」詔令狐德棻曰「劉感、常達當須載之史策。」後復拜隴州刺史。
---
　　堯君素為隋煬帝守蒲州頻敗義師。高祖使屈突通至城下說之君素悲不自勝。通泣謂君素曰「義兵所臨無不響應。天時人事可以意知。卿可早降以取富貴。」君素曰「主上委公以關中甲兵付公以社稷名位若自不思報效何為人作說客耶」通曰「我力屈。」君素曰「當今力猶未屈何用多言」通慚而退。高祖又令其妻至城下謂之曰「天命有歸隋祚已盡君何自若陷身禍敗。」君素曰「天下名義豈婦人所知」引弓射之慟哭而去。君素尋知事必不濟要在守厄數謂諸將曰「隋室傾敗天命有歸吾當斷頸以付諸君也。」俄為麾下所殺。後太宗幸河東嘉其忠節贈河東刺史。
---
　　屈突仲通隋煬帝所任留鎮長安。義師既濟河通將兵至潼關以禦義師遂為劉文靜所敗。通至歸東都不顧家屬文靜遣通子壽往喻之。通曰「昔與汝為父子今為仇讎。」命左右射之。乃下馬東向哭曰「臣力屈兵散不負陛下天地鬼神照臣此心。」洎見高祖高祖曰「何見之晚也」通泣曰「不能盡人臣之節於此奉見為本朝之辱以愧相王。」高祖曰「忠臣也。」以為兵部尚書。
---
　　蕭瑀貞觀初為左僕射。太宗謂之曰「武德六年已後太上皇有廢立之心而未定也。我當此日實不為兄弟所容實有大功而不蒙賞。卿不可以厚利誘不可以刑戮懼真社稷臣也。」因賜詩曰「疾風知勁草版蕩識貞臣。」又謂之曰「卿之守道眇身古人無以過也。然善惡大明有時而失。」瑀謝曰「臣特蒙訓誡惟死忠良。雖死之日猶生之年。」十七年與長孫無忌等二十四人圖形於凌煙閣。
---
　　安金藏為太常工人時睿宗為皇嗣。或有誣告皇嗣潛有異謀者則天令來俊臣按之。左右不勝楚毒皆欲自誣唯金藏大呼謂俊臣曰「公既不信金藏言請剖心以明皇嗣不反。」則引佩刀自割其五臟皆出流血被地氣遂絕。則天聞令舁入宮中遣醫人卻內五臟以桑白皮縫合之傅藥經宿乃蘇。則天臨視歎曰「吾有子不能自明不如汝之忠也。」即令停推。睿宗由是乃免。金藏後喪母復於墓側躬造石墳、石塔。舊源上無水忽有湧出泉。又李樹盛冬開花大鹿挾其道。使盧懷慎以聞詔旌其門閭。玄宗即位追思金藏節下制褒美拜右驍衛將軍仍令史官編次其事。
---
　　李多祚靺鞨酋長也少以軍功歷右羽林大將軍掌禁兵。神龍初張柬之謂多祚曰「將軍在北門幾年」曰「三十年。」柬之曰「將軍擊鼓鐘鼎食貴寵當代豈非大帝之恩。將軍既感大帝殊澤能有報乎大帝之子見在東官易之兄弟欲危宗社。將軍誠能報恩正在今日。」多祚曰「苟緣王室惟相公所使終不顧妻子性命。」因立盟誓義形於色遂與柬之定策誅易之等。以功封遼陽郡王實八百戶。後從節愍太子舉兵遇害睿宗下詔追復本官。
---
　　張敬之則天時每思唐德唯以祿仕謂子冠宗曰「吾今佩服乃莽朝之服耳。」累官至春卿侍郎當入三品子弟將通由歷於天官。有僧泓者善陰陽算術與敬之有舊謂敬之曰「六郎無煩求三品。」敬之曰「弟子無所求勵此兒子耳。」敬之弟訥之為司禮博士有疾甚危殆泓師指訥之曰「八郎今日如臨萬仞間必不墜矣。」皆如其言。
---
　　武三思亂政壽春周憬慷慨有節概與駙馬王同皎謀誅之。事發同皎遇害憬遁於比干廟自刎臨死謂左右曰「韋后亂國寵樹奸佞。三思干上犯順虐害忠良。吾知其滅亡不久可懸吾頭於國門觀其身首異處而出。」又曰「比干忠臣也儻神道有知明我以忠見殺。」三思果敗。
---
　　神龍初桓彥範與張柬之等發北軍入玄武門斬張易之等遷則天於上陽宮。柬之勒兵於景運門將引諸武以誅之。彥範以大功既立不欲多誅戮遽解其縛。柬之固爭不果。既而權歸三思諸同謀者咸曰「斬我項者桓彥範也。」彥範曰「主上疇昔為英主素有明斷吾留諸武使自致耳。今日事勢既爾乃上天之命豈人事乎」尋並流放為三思所害海內咸痛之。
---
　　節愍太子以武三思亂國起北軍誅之。既而韋庶人與安樂公主翊中宗以登玄武門千騎王歡憙倒戈擊太子太子兵散走至鄠縣為宗楚客之黨所害。三思嘗令子宗訓與安樂公主凌忽太子太子積忿恨遂舉兵而死兆庶咸痛之。
---
　　睿宗皇帝即位悼太子殞身殉難下詔曰「曾氏之孝也慈親惑於疑聽趙虜之族也明帝哀而望思。歷考前聞率由舊典。太子大行之子元良守器往羅構間困於讒嫉莫顧斧鉞輕盜甲兵有此誅夷無不憤惋。今四凶滅服十起何追方申赤暈之冤以抒黃泉之痛。可贈皇太子諡曰節愍。」先是宗楚客、紀處訥、冉祖雍等奏言「相王及太平公主與太子同謀請收付獄。」中宗命御史中丞蕭至忠鞫之至忠泣而奏曰「陛下富有四海貴為天子豈不能保持一弟一妹受人羅織。宗社存亡實在於此。臣雖至愚竊為陛下不取。《漢書》云『一尺布尚可縫一斗粟尚可舂兄弟二人不相容。』願陛下詳之。且往者則天欲立相王為太子相王累日不食請迎陛下固讓之誠天下傳說。且明祖雍所奏咸是構虛。」中宗納其言乃止。十起未詳。
---
第十章節義
---
　　高祖命屈突仲通副太宗討王世充時通二子俱在充所。高祖謂通曰「東征之事今且相屬其如兩子何」通對曰「臣以朽老誠不足當重任但自惟疇昔就執事豈以兩兒為念兩兒若死自是其命終不以私害公也。」高祖歎息曰「徇義之夫一至於此可尚也。」
---
　　李綱慷慨有志節每以忠義自命。初名瑗字子玉讀《後漢書》慕張綱為人因改名曰綱字文紀。周齊王憲引為參軍。及憲遇害無敢收視其扶撫柩號慟躬自埋瘞時人義之。仕隋太子洗馬。太子勇之廢也隋文帝切責宮寮以其不存輔導。綱對曰「今日之事乃陛下過非太子罪也。太子才非常品性本常人得賢明之士輔之足嗣皇業。奈何使弦歌鷹犬之徒日在其側。乃陛下訓導之不足豈太子罪耶」文帝奇之擢為尚書左丞。周齊王女孀居綱以故吏每加贍恤。及綱卒宇文氏被髮號哭如喪其夫也。
---
　　高祖入京城隋代王府寮咸散唯侍讀姚思廉不離王側。義師將入殿門思廉謂之曰「唐公舉義本匡王室不宜無禮於王。」眾伏其言於是布列階下。須臾太宗至聞其義令其扶主至順陽門泣拜而去。眾咸歎其貞謂「忠烈之士也。」
---
　　節愍太子兵散遇害宮竊莫敢近者。有永和縣丞寧嘉勖解衣裹太子首號哭。時人義之。宗楚客聞之大怒收付制獄貶平興丞因殺之。睿宗踐祚下詔曰「寧嘉勖能重名節事高欒、向幽途已往生氣凜然。靜言忠義追存褒寵可贈永和縣令。」
---
　　祿山之難御史中丞盧奕留司東都。祿山反未至間奕遣家屬入京誓以守死。賊至奕朝服持印坐腰事以見賊徒謂曰「為人臣識忠與順耳使不為逆節死無恨焉。」賊徒皆愴然改容遂遇害。
---
第十一章孝行
---
　　陳叔達。高祖嘗宴侍臣果有蒲萄叔達為侍中執而不食。問其故對曰「臣母患口乾求之不得。」高祖曰「卿有母遺乎」遂嗚咽流涕。後賜帛百疋以市甘珍。
---
　　張志寬為布衣居河東隋末喪父哀毀骨立為州國所稱。寇賊聞其名不犯其閭。後為里尹在縣忽稱母疾。縣令問其故志寬對曰「母嘗所害苦志寬亦有所害。向患心痛是以知母有疾。」令怒曰「妖妄之詞也」繫之於法。馳遣驗之果如所言異之。高祖聞旌表門閭就拜散騎常侍。
---
　　王君操父大業中為鄉人李君則毆死。貞觀初君則以運代遷革不懼憲綱。又欺君操孤微必無復仇之志逐詣州府自露為君操密藏白刃刺殺之剔其心肝咀之立盡。詣刺史自陳州司以其擅殺問之曰「殺人償死律有明文何方自理以求生路。」君操曰「亡父被殺二十餘年聞諸典禮父仇不同天早願從之久而未遂常懼滅亡不展冤情。今恥既雪甘從刑憲。」州司上聞太宗特原之。
---
　　裴敬彝父知周為陳國王典儀暴卒。敬彝時在長安忽涕泣謂家人曰「大人必有痛處吾即不安。今日心痛手足皆廢。事在不測能不戚乎」遂急告歸父果已歿毀瘠過禮事以孝聞。累遷吏部員外。
---
　　杜審言雅善五言尤工書翰恃才謇傲為時輩所嫉。自洛陽縣丞貶吉州司戶又與群寮不葉。司馬周季重與員外司戶郭若訥共構之審言繫獄將因事殺之。審言子並年十三伺季重等酬宴密懷刃以刺季重。季重中刃而死並亦見害。季重臨死歎曰「吾不知杜審言有孝子郭若訥誤我至此」審言由是免官歸東都自為祭文以祭並。士友咸哀並孝烈蘇頲為墓志劉允濟為祭文。則天召見審言甚加歎異累遷膳部員外。
---
　　孟景休事親以孝聞丁母憂哀毀逾禮殆至滅性。弟景禕年在襁褓景休親乳之。祭為之豐。及葬時屬寒跣而履霜腳指皆墮既而復生如初。景休進士擢第歷監察御史、鴻臚丞。為來俊臣所構遇害時人傷焉。
---
　　劉審禮為工部尚書儀鳳中吐蕃將入寇審禮率兵十八萬與吐蕃將論欽陵戰於青海。王師敗績審禮沒焉。審禮諸子詣闕自請入吐蕃以贖其父詔許之。次子岐州司兵易從投蕃中省父比至審禮已卒。易從晝夜泣血。吐蕃哀其至性還其父屍。易從徒跣萬里護櫬以歸葬於彭城故塋。朝庭嘉之贈審禮工部尚書諡曰悼。審禮刑部尚書德威之子也少喪母為祖母元氏所養。元氏有疾審禮親嘗藥膳事母亦以孝聞。與再從弟同居家無異爨闔門二百餘口人無間言。易從後為彭城長史為周興所陷繫於彭城獄將就刑百姓荷其仁恩痛其誣枉競解衣投於地曰「為長史祈福。」有司平准直十餘萬。易從一門仁孝舉無與比而橫遇冤酷海內痛之。子升年十歲配流嶺南。後六道使誅流人升以言行忠信為首領所保匡救獲免。
---
　　崔希高以仁孝友悌丁母憂哀毀過禮。為鄴縣丞芝草生所居堂一宿而葩蓋盈尺州以聞遷監察御史轉並州兵曹、馮翊令。貧乏徒荷其仁恤。時有雲氣如蓋當其廳事須臾五色錯雜遍於州郭。以狀聞敕編入史。其在並州聽前叢葦有小鳥如鷦鵪來巢孕卵五色旦如雞子數日鷇毀雛見已大於母。月餘五色成文大如鵝馴擾閒暇。頃之飛翔時歸舊所。人到於今號為「兵曹鳥」。
---
　　張審素為雋州都督有告其贓者敕監察楊汪按之。汪途中為審素之黨所劫對汪殺告事者。汪到雋州誣審素謀反構成其罪遂斬之籍沒其家。子琇與兄瑝年幼徙嶺外後各逃歸。汪後更名萬頃轉殿侍御史。開元二十三年瑝、琇於東都候萬頃手刃之繫表於斧刃言復仇之狀遂奔逃。行至汜水為吏所得。時人皆矜琇等幼穉孝烈能復父仇多言合從矜恕。張九齡欲活之裴曜卿、李林甫固言不可玄宗以為然顧謂九齡等曰「復仇禮法所許殺人亦格律具存。孝子之心義不顧命國家設法焉得容此。殺人成復仇之志赦之虧格律之道。然道路喧議當須告示。」乃下詔曰「張瑝兄弟同殺推問款成律有正條俱合至死。近聞士庶頗有喧詞矜其為父報仇或言本罪冤濫。但國家設法事存久要蓋以濟人期於止殺。咎繇作士法在必行曾參殺人亦不可恕。不能加以刑戮肆諸市朝宜付河南府告示。」瑝、琇既死士庶痛之為作哀誄榜於衢路。市人斂錢於死處造義井並葬於北邙恐為萬頃家人所發作疑塚數所於其所。其為時人之所痛悼者如此。
---
第十二章友悌
---
　　李勣既貴其姊病必親為煮粥火爇其鬚。姊曰「僕妾幸多何為自苦若是」勣對曰「豈無人耶顧姊年長勣亦年老雖欲長為姊煮粥其可得乎」
---
　　馮元常闔門孝友天下無比。或居兄弟服制晝則從事夜則盡會禮堂雖病亦各臥東西壁一牀而已除服乃歸私室。曆官左右丞多所釐革朝無留事。高宗大漸敕諸長史曰「朕四體不好百司奏事可共元常平章以聞。」其委任如此。則天深忌之。及高宗崩四方多說怪妄以為祥瑞。嵩陽令樊文進瑞石則天命示百寮。元常奏論其妖妄不可誣罔士庶。則天甚不悅出為隴州刺史尋搆害之。神龍初詔旌其門為「忠臣門」。元常忠孝正直冠絕古今而神理福善眇然無依天下咸惜之。元常祖慈明李密之亂為賊所執。慈明乃潛使人奉表江都論賊形勢密義而釋之。慈明知天命有歸勸密歸國密不納。賊帥翟讓怒罵慈明明曰「天子使我剪除爾輩不圖為賊所執合殺但殺何煩罵也」讓大怒亂斲而死。煬帝聞而傷之贈銀青光祿大夫諡曰壯武公拜二子為承務郎。
---
　　畢構為益州長史兼按察使多所舉正風俗一變。玄宗降璽書以慰之「卿孤潔獨行有古人之風。自臨蜀川弊訛頓易。覽卿前後執奏何異破柱求奸。諸使之中在卿為最。」乃賜以衣服。終於戶部尚書。構性至孝初丁繼親憂其蕭氏、盧氏兩妹皆在襁褓親乳之乳為之出。及其亡也二妹皆慟哭絕者久之言曰「雖兄弟無三年之禮吾荷鞠育豈同常人。」遂三年服。朝野之人莫不涕泗。構弟栩任太府主簿留司東都聞構疾星馳赴京侍醫藥者累月。既而哀毀骨立變服視事逾年未嘗言笑深為朝野所重。
---
　　薛王業母早亡為賢妃親自鞠養。開元初業迎賢妃歸私第以申供養。業同母妹淮陽、涼陽二公主亦早亡業撫愛其子如己子。玄宗以業孝友特加親愛。嘗疾上親為祈禱及瘳幸其第置酒宴樂更為初生之歡。因賦詩曰「昔見漳濱臥言將人事違。今逢慶誕日猶謂學仙歸。棠棣花重發鴒原鳥再飛。」其恩遇如此。
---
　　陸南金博涉經史言行修謹。開元初太常少卿盧崇道犯贓自嶺南逃歸匿於南金家。俄為仇人所發侍御史王旭按之。崇道詞引南金旭處以極法。南金弟趙璧請代兄死。南金執稱弟實自誣以身當死。兄弟爭死旭問其故趙璧曰「兄長有能幹家亡母未葬小妹未嫁自惟幼劣生無所益身自請死。」旭上其狀。玄宗嘉而宥之。張說、陸象先等咸相欽重累遷庫部員外。南金祖士季為隋王侗記室兼侍讀。侗稱制授侍郎。王充將行篡奪侗謂士季曰「隋有天下三十餘載朝庭文武遂無忠烈乎」士季對曰「見危授命臣之夙心。今請因其啟事便加手刃。」後事泄充遂亭士季侍讀。貞觀初為太學博士而卒。
---
第十三章舉賢
---
　　李大亮隋末為賊所獲同輩餘人皆死。賊帥張弼見而異之獨釋與語遂定交於幕下。大亮既貴每懷張弼之恩。貞觀末張弼為將作丞自匿不言。大亮過諸途而識之持弼而泣悉推家產以遺之弼辭而不受。言於太宗曰「臣有今日之榮貴乃張弼之力也。乞回臣之官爵以復之。」太宗即以弼為中郎俄遷代州都督。大亮性志忠謹雖妻子不見惰容外若不能言而內剛烈。房玄齡每稱曰「李大亮忠貞文武有大將節比之周勃、王陵矣。」後收葬五宗之無後者三十餘柩送終之禮莫不備具。所賜賞分遺親戚。事兄嫂如父母焉。臨終歎曰「吾聞禮男子不死婦人之手。」於是命屏婦人。言畢而卒。家無餘財無珠玉以為含。親戚孤遺為大亮鞠養而服之如父者五十人。天下歎伏之。
---
　　高祖以唐公舉義於太原李靖與衛文升為隋守長安乃收皇族害之。及關中平誅文升等次及靖。靖言曰「公定關中唯復私仇若為天下未得殺靖。」乃赦之。及為岐州刺史人或希旨告其謀反。高祖命一御史按之謂之曰「李靖反且實便可處分。」御史知其誣罔與告事者行數驛佯失告狀驚懼鞭撻行典乃祈求於告事者曰「李靖反狀分明親奉進旨今失告狀幸救其命更請狀。」告事者乃疏狀與御史驗與本狀不同。即日還以聞。高祖大驚御史具奏靖不坐。御史失名氏惜哉
---
　　封德彝在隋見重於楊素。素乃以從妹妻之。隋文帝令素造仁智宮引德彝為土工監。宮成文帝大怒曰「楊素竭百姓之力雕飾離宮為吾結怨於天下。」素惶恐慮得罪。德彝曰「公勿憂待皇后至必有恩賞。」明日果召素良久方入對。獨孤皇后勞之曰「大用意知吾夫妻年老撫以娛心盛飾此宮室豈非孝順。」賞賚甚厚。素退問德彝曰「卿何以知之」對曰「至尊性儉雖見而怒然雅聽後言。婦人唯麗是好後心既悅聖慮必移。所以知耳。」素歎曰「揣摩之才非吾所及也。」素時勛略在位下唯激賞德彝無其牀曰「封郎後時必據吾座。」後素南征泊海曲。素夜召之德彝落海人救而免乃易衣見素。深加嗟賞亟薦用焉。
---
　　薛收隋吏部侍郎道衡之子聰明博學。秦府初開為記室參軍。未幾卒太宗深追悼之後謂房玄齡曰「薛收不幸短命若在以中書令處之。」　　魏徵、王珪、韋挺俱事隱太子時或稱東宮有異圖高祖不欲彰其事將黜免宮寮以解之。流挺、珪於雋州徵但免官。而徵言於裴寂、封德彝曰「徵與韋挺、王珪並承東宮恩遇俱以被責退。今挺、珪得罪而徵獨留何也」寂等曰「此由在上寂等不知。」徵曰「古人云成王欲殺召公周公豈得不知」無何挺等徵還。
---
　　馬周少落拓不為州里所敬補州助教頗不親事。刺史達奚怒杖之乃拂衣去曹州為濬儀令崔賢育所辱遂感激西之長安止於將軍常何家。貞觀初太宗命文武百官陳時政利害何以武吏不涉學乃委周草狀。周備陳損益四十餘條何見之驚曰「條目何多也不敢以聞。」周曰「將軍蒙國厚恩親承聖旨所陳利害已形翰黑業不可止也。將軍即不聞其可得耶」何遂以聞。太宗大駭召問何遽召周與語甚奇之。直門下省寵冠卿相累遷中書令。周所陳事六街設鼓以代傳呼飛驛以達警急納居人稅及宿衛大小交即其條也。太宗有事遼海詔周輔皇太子留定州監國。及凱旋高宗遣所留貴嬪承恩寵者迓於行在。太宗喜悅問高宗高宗曰「馬周教臣耳。」太宗笑曰「山東輒窺我。」錫賚甚厚。及薨太宗為之慟每思之甚將假道術以求見其恩遇如此。初周以布衣直門下省太宗就命監察裡行俄拜監察御史。「裡行」之名自周始也。
---
　　岑文本初仕蕭詵江陵平授秘書郎直中書校省。李靖驟稱其才擢拜中書舍人漸蒙恩遇。時顏師古諳練故事長於文誥。時無逮冀復用之。太宗曰「我自舉一人公勿復也。」乃以文本為中書侍郎專與樞密。及遷中書令歸家有憂色。其母怪而問之文本對曰「非勛非舊濫登寵榮位高責重古人所戒所以憂耳」有來賀者輒曰「今日也受弔不受賀。」遼東之役凡所支度一以委之神用頓竭。太宗憂之曰「文本與我同行恐不與我同反。」俄病卒矣。
---
　　太宗嘗問侍臣曰「朕子弟孰賢」魏徵對曰「臣愚不能盡知唯霍王元軌數與臣言臣未嘗不自失。」太宗曰「卿以為前代誰比」徵曰「經學文雅亦漢之宣、平至如孝行古之曾、閔也。」由是寵遇彌厚令聘徵女為妃。
---
　　元軌高祖子也高祖崩毀瘠過禮恒衣布衣示有終身之戚。嘗使國令徵賦令曰「請依諸王國賦貿易取利。」元軌曰「汝為國令當正吾失反說吾以利也。」令慚而退。則天時越王貞舉兵。元軌隨例配流行至陳倉死於檻中天下冤痛之。
---
　　岑文本太宗顧問曰「梁陳名臣有誰可稱復有子弟堪引進否」文本對曰「頃日隋師入陳百司奔散莫有留者唯袁憲獨坐在後主之傍。王充將受禪群寮勸進憲子承家托疾獨不署名。此之父子足稱忠烈。承家弟承序清貞雅操實繼兄風。」乃由是召拜晉王友記。高宗更贈金紫光祿大夫吏部尚書。
---
　　隨弘智事父以孝聞學通《三禮》、《漢》、《史》。武德中為詹事府主簿與諸司同修六代史。又同令狐德棻、袁朗等修《藝文類聚》。事兄弘安同於事父凡所動止咨而後行。累遷黃門侍郎。高宗令弘智於百福殿講《孝經》召宰臣以下聽之。弘智演暢微言略陳五孝諸儒難問相繼酬應如響。高宗怡然曰「朕頗耽墳籍至於《孝經》偏所留意。然孝之為德弘益實深。故云『德教加於百姓刑於四海。』是知《孝經》之益為大也。」顧謂弘智曰「宜略陳此經切要者以輔不逮。」弘智對曰「昔者天子有爭臣七人雖無道不失其天下。微臣願以此言奉獻。」高宗大悅賜彩二百疋遷國子祭酒。文集二十卷行於代。
---
　　季遜為貝州刺史甘露遍於庭中樹。其邑人曰「美政所致請以聞。」遜謙退寢其事。曆官十七政俸祿先兄弟嫂姪謂其子曰「吾厚爾曹以衣食不如厚之以仁義勿辭敝也。」天下莫不嗟尚。
---
　　姚崇初不悅學年逾弱冠常過所親見《修文殿御覽》閱之喜遂耽玩墳史以文華著名。歷牧常、揚吏並建碑紀德。再秉衡軸天下欽其公直。外甥任奕、任異少孤養在崇家乃與之立家產謂之曰「汝吾無間然矣惜殊宗而代疏矣。」命與其子同名冀無別也。時人多之。
---
　　張楚金年十七與兄越石同以茂才應舉。所司以兄弟不可兩收將罷越石。楚金辭曰「以順則越石長以才則楚金不如請某退。」時李績為州牧歎曰「貢才本求才行相推如此可雙舉也。」令兩人同赴上京俱擢弟遷刑部尚書。後為周興搆陷將刑仰天歎曰「皇天后土豈不察忠臣乎奈何以無辜獲罪」因泣下。市人為之歔欷須臾陰雲四塞若有所感。旋降敕免刑宣未訖天開朗慶雲紛鬱。時人感其忠正孝悌之報。
---
　　狄仁傑為兒童時門人被害者縣吏就詰之。眾咸移對仁傑堅坐讀書。吏責之仁傑曰「黃卷之中聖賢備在猶未對接何暇偶俗人而見耶」以資授汴州判佐工部尚書閻立本黜陟河南仁傑為吏人誣告立本驚謝曰「仲尼云『觀過斯知仁矣。』足下可謂海曲明珠東南遺寶。」特薦為並州法曹。其親在河陽別業仁傑赴任於並州登太行南望白雲孤飛謂左右曰「吾親所居近此雲下。」悲泣佇立久之候雲移乃行。
---
　　高智周與郝處俊、來濟、孫處約同寓於石仲覽家。仲覽宣城人而家於京都破產以奉四子。嘗因夜臥各言其志。處俊曰「願秉樞軸一日足矣。」智周及濟願亦然。處約於被中遽起曰「大丈夫樞軸不可冀願為通事舍人殿庭周旋吐納足矣。」仲覽嘗引相者觀濟等相者曰「四人皆貴極人臣而石不及見矣。然來早貴所惜末途屯躓。高達而最壽者。夫速登者易顛徐進者少患天之道也。」顧謂仲覽曰「公因四人而達。」後各從宦州縣。及濟領吏部處約以瀛州判佐參選。引注之次濟遽索筆曰「如志如志」注通事舍人。注畢下階敘平生亦一時之美。智周後為費令與佐官均分俸祿累遷中書侍郎知政事。仲覽貞觀末授兵部郎中遂卒。而濟等乃貴。咸如相所言。
---
　　魏元忠為二張所構左授高嬰尉。王晙密狀以申明之。宋璟時為鳳閣舍人謂晙曰「魏公且全已爾今子冒其威嚴而理之坐見子狼狽也。」晙曰「魏公忠而獲罪晙為義所激必顛沛無恨。」璟歎曰「璟不能申魏公之枉深負朝廷矣。」
---
　　裴景升為尉氏尉以無異效不居最課。考滿刺史皇甫亮曰「裴尉苦節若是豈可使無上考選司何以甄錄也俗號考終為『送路考』省校無一成者。然敢竭愚思仰申清德當冀中也。」為之詞曰「考秩已終言歸有日。千里無代步之馬三月乏聚糧之資。食唯半菽室如懸磬。苦心清節從此可知。不旌此人無以激動。」時人咸稱亮之推賢。景升之考省知左最官至青刺。
---
　　李福業為侍御史與桓、敬等匡復皇室。及桓、敬敗福業放於番禺匿志州參軍敬元禮家。吏搜獲之與元禮俱死。福業將就刑謝元禮曰「子有老親為福業所累愧其深矣。」元禮曰「明公窮而歸我我得已乎今貽親以非疾之憂深所痛切。」見者傷之。
---
　　尹思貞為青州刺史勉百姓農桑蠶有四登者。巡察使路敬潛屆於境部人以原蠶繭書旌。敬潛歎曰「非善政所致孰能至此」遂以聞。璽書旌賞。或問思貞曰「公敏行者往與李承嘉忿競何幾若斯」思貞曰「不能言者時或有言。承嘉恃權相侮僕義不受然不知言之從何而至矣。」
---
　　張柬之進士擢第為清源丞年且七十餘。永昌初勉復應制策。試畢有傳柬之考入下課者柬之歎曰「余之命也。」乃委歸襄陽。時中書舍人劉允濟重考自下第升甲科為天下第一擢第拜監察累遷荊州長史。長安中則天問狄仁傑曰「朕要一好漢使有乎」仁傑對曰「臣料陛下若求文章資歷則今之宰臣李嶠、蘇味道亦足為之使矣。豈非文士齷齪思大才用之以成天下之務者乎」則天悅曰「此朕心也。」仁傑曰「荊州長史張柬之其人雖老真宰相材也。且久不遇若用之必盡於國家。」則天乃召以為洛州司馬。他日又求賢。仁傑曰「臣前言張柬之尚未用也。」則天曰「已遷之矣。」仁傑曰「臣薦之請為相也今為洛州司馬非用之也。」乃遷秋官侍郎。及姚崇將赴靈武則天令舉外司堪為宰相者姚崇曰「張柬之沉厚有謀能斷大事且其人年老陛下急用之。」登時召見以為同鳳閣鸞臺平章事年已八十矣。與桓彥範、敬暉、袁恕己、崔玄暉等誅討二張興復社稷忠冠千古功格皇天云。
---
　　張沛為同州刺史任正名為錄事參軍劉幽求為朝邑尉。沛奴下諸寮獨呼二人為劉大、任大若平常交。玄宗誅韋庶人沛兄涉為殿中監伏法並及沛。沛將出就刑正名時在假內聞之遽出止沛曰「朝廷初有大艱同州京之左輔奈何單使一至便害州將請以死守之。」於是覆奏而理沛於獄曰「正名若死使君可憂不然無慮也。」時幽求方立元勳居中用事遂免沛於難。
---
　　劉幽求既翊戴睿宗後為中書令崔湜所構放於番禺。湜令南海都尉周利貞殺之。時王晙為桂州都督知利貞希時宰意留幽求於桂州。利貞屢移牒索之晙終不遣。湜又切逼晙遣幽求晙報曰「劉幽求有社稷大功窮投於荒裔無當死之罪奈何坐觀夷滅耶」幽求懼不全謂晙曰「吾忤大臣而見保恐勢不可全徒仰累耳。」晙曰「足下所犯非辜明也。晙如獲罪放於滄海亦無所恨。」竟不遣俄而湜誅幽求復登用也。
---
　　韓琬少負才華長安中為高郵主簿使於都場以州縣徒勞率然題壁曰「筋力盡於高郵容色衰於主簿豈言行之缺而友朋之過歟景龍中自亳州司戶應制集於京吏部員外薛欽緒考琬策入高等謂琬曰『今日非朋友之過歟』昔嘗與魏知古、崔璩、盧藏用聽《涅槃經》於大雲寺會食之舊舍偶見題壁。諸公曰『此高郵主簿歎後時耶』顧問主人方知足下即末有含蓄意祈以相汲今日方申。」琬謝之曰「士感知己豈期十年之外見君子之深心乎」
---
　　張嘉貞落魄有大志亦不自異亦不下人。自平鄉尉免歸鄉里布衣環堵之中蕭然自得。時人莫之知也。張循憲以御史出還次蒲州驛。循憲方復命使務有不決者意頗病之問驛吏曰「此有好客乎」驛吏白以嘉貞循憲召與相見咨以其事積時疑滯者嘉貞隨機應之莫不豁然。及命表又出意外。他日則天以問循憲具以實對因請以己官讓之。則天曰「卿能舉賢美矣。朕豈可無一官自進賢耶」乃召見內殿隔簾與語。嘉貞儀貌甚偉神采俊傑則天甚異之。因奏曰「臣生於草萊目不睹闕廷之事。陛下過聽引至天庭此萬代之一遇。然咫尺之間若披雲霧臣恐君臣之道有所未盡。」則天曰「善。」遽命捲簾。翌日拜監察御史。開元初拜中書舍人遷並州長史、天平軍節度使。有告其反者鞠之無狀。玄宗將罪告事者嘉貞諫曰「准法告事不實雖有反坐此則不然。天下無虞重兵利器皆委邊將。若告事者一不當隨而罪之臣恐握兵者生心為他日之患。且臣備陛下腹心不宜為臣以絕言事之路。」玄宗大悅許以衡軸處之。嘉貞因曰「臣聞時難得而易失及其過也雖賢聖不能為時。昔馬周起徒步謁聖主血氣方盛。太宗用之盡其才才五十而終。向用稍晚則無及已。今臣幸少壯陛下不以臣不肖雅宜及時用之。他日衰老何能為也」玄宗曰「卿第往太原行當召卿。」卒用之為相。在職尚簡易善疏決論者稱之。
---
　　姜皎薦源乾曜玄宗見之驟拜為相謂左右曰「此人儀形莊肅似蕭至忠朕故用之。」左右對曰「至忠以犯逆死陛下何故比之」玄宗曰「我為社稷計所以誅之。然其人信美才也。」至忠嘗與友人期街中俄而雪下人或止之。至忠曰「焉有與人期畏雪不去」遂命駕逕往立於雪中深尺餘期者方至。及登廊廟居亂後邪臣之間不失其正。出為晉州刺史甚有異績。晚徒失職為太平公主所引與之圖事以及於禍害。
---
　　玄宗謂宰臣曰「從工部侍郎有得中書侍郎者否」對曰「任賢用能非臣等所及。」上曰「蘇頲可除中書侍郎仍令移入政事院便供政事食。」明日加知制誥。有政事食自頲始也。及入謝固辭。上曰「朕常欲用卿每有一好官缺即望諸宰臣論及此皆卿之故人遂無薦者朕嘗為卿歎息。中書侍郎朕極重惜。自陸象先改後朕每思無出卿者。」俄而弟詵為給事中頲上表陳讓。上曰「古來有內舉不避親者乎」頲曰「晉大夫祈奚是也。」上曰「若然朕自用蘇詵何得屢言近日即父子猶同中書兄弟有何不得卿言非至公也。」他日謂頲曰「前朝有李嶠、蘇味道時謂之蘇李。朕今有卿及李乂亦不謝之。卿所制文誥朕自識之。自今已後進書皆須別錄一本云臣某撰朕便留篋中也。」至今為故事。
---
第十四章識量
---
　　大理卿孫伏伽自萬年縣法曹上書論事擢侍書御史即御史中丞也。雖承內旨而制命未下。伏伽自朝還家而臥不見顏色。斯須侍御史已下造門子孫驚喜以報伏伽徐起以見之。時人方之顧雍。伏伽與張玄素隋末俱為尚書令史既官達後伏伽談論之際了不諱之。太宗嘗問玄素。玄素以實對既出神采沮喪如有所失。眾咸推伏伽之弘量。
---
　　高麗莫離支蓋蘇文貢白金褚遂良進曰「莫離支弒其君陛下以之興兵將弔伐為遼東之人報主之恥。古者討弒君之賊不受其賂。昔宋督遺魯君以郜鼎桓公受之於太廟臧哀伯諫以為不可。《春秋》書之百王所法。受不臣之筐篚納弒逆之朝貢不以為愆何以示後。臣謂莫離支所獻不宜受。」太宗從之。
---
　　王方慶為鳳閣侍郎知政事患風俗偷薄人多苟且乃奏曰「准令式齊縗、大功未葬並不得朝會。仍終喪不得參燕樂。比來朝官不依禮法身有哀慘陪廁朝賀手舞足蹈公違憲章。名教既虧實玷皇化。請申明程式更令禁止。」則天從之。方慶周司空褒之曾孫博通群書所著論凡二百餘卷尤精《三禮》好事者多訪之每所酬答咸有典據時人編次之名曰《禮雜問》。聚書甚多不減秘閣。至於圖畫亦多異本。子晙工札翰善琴棋少聰悟而性嚴整歷殿中侍御史。
---
　　徐有功為秋官郎中、司刑少卿歷居法官數折大獄持平守正不以生死易節全活者數千百家。有鹿城主簿潘好禮者慕其為人乃著論稱有功斷賢於張釋之其略曰「釋之為廷尉天下無冤人有功之斷獄亦天下無冤人。然釋之所行甚易徐公所行甚難。難易之間優劣可知矣」君子以為知言。
---
　　狄仁傑為內史則天謂之曰「卿在汝南甚有善政欲知譖卿者乎」仁傑謝曰「陛下以臣為過臣當改之。陛下明臣臣之幸也。若臣不知譖者並為友善臣請不知。」則天深加歎異。
---
　　張文瓘為侍中同列宰相以政事堂供饌珍美請減其料。文瓘曰「此食天子所以重樞機待賢才也。若不任其職當自陳乞以避賢路不宜減削公膳以邀虛名。國家所貴不在於此。苟有益於公道斯不為多也。」初為大理卿旬日決遣疑獄四百餘條無一人稱屈。文瓘嘗臥疾繫囚設齋以禱焉乃遷侍中諸囚一時慟哭。其得人心如此。四子潛、沛、洽、涉皆至三品時人呼為「萬石張家」。咸以為福善之應也。
---
　　房光庭任俠不拘小節。薛昭坐流放而投光庭光庭匿之。既露御史陸遺逼之急光庭懼乃見執政。執政詰之曰「公郎官何為匿此人為」光庭曰「光庭與薛昭有舊途窮而歸光庭。且其所犯非大故光庭得不納之耶若擒以送官居廟堂者復何以見待」執政義之出為磁州刺史。
---
　　神龍初將合祔則天於乾陵。給事中嚴善思上疏諫曰「漢時諸陵皇后多不合葬。魏晉已來始有合葬。伏願依漢朝之故事改魏晉之頹綱於乾陵之旁更擇吉地。」疏奏不納有識之士咸是之。
---
　　開元初玄宗詔太子賓客元行沖修魏徵撰次《禮記疏》擬行之於國學及成奏上之中書令張說奏曰「今上《禮記》是戴聖所編歷代傳習已向千載著為經教不可刊削。至魏孫炎始改舊本以類相比有同鈔書先儒所非竟不行用。貞觀中魏徵因炎舊書更加釐正兼為之注。先朝雖加賜賚其書亦竟不行。今行沖勒成一家然與先儒義乖章句隔絕。若欲行用竊恐未可。」詔從之留其書於內府竟不頒下。時議以為說之通識過於魏徵。
---
　　玄宗嘗賜握兵都將郭知運等四人天軍節度太原尹王皎獨不受上表曰「臣事君猶子事父。在三之義寧有等差。豈有經侍宮闈多臣子敢當恩貺」以死自誓固辭不受優詔許之。
---
　　張說拜集賢學士於院廳宴會舉酒說推讓不肯先飲謂諸學士曰「學士之禮以道義相高不以宮班為前後。說聞高宗朝修史學士有十八九人。時長孫太尉以元勇之尊不肯先飲其守九品官者亦不許在後乃取十九杯一時舉飲。長安中說修《三教珠英》當時學士亦高卑懸隔至於行立前後不以品秩為限也。」遂命數杯一時同飲時議深賞之。
---
　　李適之性簡率不務苛細人吏便之。雅好賓客飲酒一斗不亂延接賓朋晝決公務庭無留事。及為左相每事不讓李林甫。林甫憾之密奏其「好酒頗妨政事」。玄宗惑焉除太子少保。適之遽命親故歡會賦詩曰「避賢初罷相樂聖且銜杯為問門前客今朝幾個來。」舉朝伏其度量。適之在門下也性疏而不忌。林甫嘗賣之曰「華山之下有金礦焉採之可以富國。上未之知耳。」適之心善其言他日款曲奏之玄宗大悅。顧問林甫對曰「臣知之久矣。華山陛下本命王氣所在不可發掘。故臣不敢言。」適之由是漸見疏退。林甫陰搆陷之貶於袁州遣御史羅奭就州處置。適之聞命排馬牒到仰藥而死。子霅亦見害。
---
　　牛仙客為涼州都督節財省費軍儲所積萬計。崔希逸代之具以聞。詔刑部尚書張利貞覆之有實。玄宗大悅將拜為尚書。張九齡諫曰「不可尚書古之納言有唐已來多用舊相居之。不然歷踐內外清貴之地、妙行德望者充之。仙客本河湟一吏典耳拔升清流齒班常伯此官邪也。又欲封之良為不可。漢法非有功不封。唐尊漢法太宗之制也。邊將積穀帛繕兵器蓋將帥之常務。陛下念其勤勞賞之金帛可也尤不可列地封之。」玄宗怒曰「卿以仙客寒士嫌之耶若是如卿豈有門籍」九齡頓首曰「荒陬賤類陛下過聽以文學用臣。仙客起自胥吏目不知書。韓信淮陰一壯士耳羞與絳、灌同列。陛下必用仙客臣亦恥之。」玄宗不悅。翌日李林甫奏「仙客宰相材豈不堪一尚書九齡文吏拘於古義失於大體。」玄宗大悅遂擢仙客為相。先是張守珪累有戰功玄宗將授之以宰相。九齡諫曰「不可。宰相者代天理物有其人而後授不可以賞功。若開此路恐生人心。《傳》曰『國家之敗由官邪也。』官濫爵輕不可理也。若賞功臣即有故事。」玄宗乃止。九齡由是獲譴。自後朝士懲九齡之納忠見斥咸持祿養恩無敢庭議矣。
---
第十五章容恕
---
　　崔善為明天文曆算曉達時務為尚書左丞。令史惡其明察乃為謗書曰「崔子曲如鉤隨時待封侯。」高宗謂之曰「澆薄之後人多醜政。昔北齊奸吏歌斛律明月高緯闇主遂滅其家。朕雖不明倖免斯事。」乃構流言者罪之。
---
　　李靖征突厥征頡利可汗拓境至於大漠。太宗謂侍臣曰「朕聞主憂臣辱主辱臣死。往者國家草創太上皇以百姓之故稱臣於突厥未嘗不痛心疾首志滅匈奴。今暫勞偏師。無往不捷單于稽首恥其雪乎」群臣皆呼「萬歲」御史大夫溫彥博害靖之功劾靖軍無紀綱突厥寶貨亂兵所分。太宗捨而不問。及靖凱旋進見謝罪太宗曰「隋將史萬歲破突厥有功不賞以罪致戮。朕則不然當捨公之罪錄公之勛也。」
---
　　契苾何力鐵勒酋長也。太宗征遼以為前軍總管。軍次白雀城被槊中腰瘡重疾甚。太宗親為傅藥及城破敕求得傷何力者付何力令自殺之。何力奏曰「犬馬猶為主況於人乎彼為其主致命冒白刃而刺臣者是義勇士也。不相識豈是冤仇」遂捨之。
---
　　裴玄本好諧謔為戶部郎中。時左僕射房玄齡疾甚省郎將問疾玄本戲曰「僕射病可須問之既甚矣何須問也」有泄其言者。既而隨例候玄齡玄齡笑曰「裴郎中來玄齡不死矣。」
---
　　劉童為御史、東都留臺時蘭謩為留守輒役數百人修宮內。劉童為盛夏不宜擅役工力謩拒之曰「別奉進旨。」童奏之詔決謩二十下謫嶺南。童後因他事左授臨朐令。時有敕令上佐縣令送租謩已為司農卿知出納。謩雅知童清介不以曩事嫌惡乃召倉吏謂之曰「劉侍御頃在憲司革非懲違今親自送租固無瑕玷。數州行納與劉侍御同行亦必無欠折。」一切令受納更無所問。時人賞謩忠恕。註劉名靈童。
---
　　蘇良嗣為洛州長史坐妻犯贓左遷冀州刺史。及事釋妻妹詣良嗣初無恨色謂之曰「牧守遷轉出入是常不聞有所累也。」後為荊州長史高宗使中宮緣江採異竹植於苑內。中官科船載行所在縱暴。還過荊州良嗣因之上疏切諫。高宗謂則天曰「吾約束不嚴整果為良嗣所怪乎」詔慰諭便令棄竹於江中。荊州舊有河東寺後梁蕭詧為其兄河東王所造良嗣見而驚曰「此在江漢之間與河東有何關涉」遂奏改之。良嗣寡學深為人所笑。
---
　　盧承慶為吏部尚書總章初校內外官考。有一官督運遭風失米承慶為之考曰「臨運損糧考中下。」其人容止自若無一言而退。承慶重其雅量改注曰「非力所及考中中。」既無喜容亦無愧詞。又改曰「寵辱不驚考中上。」眾推承慶之弘恕。
---
　　皇甫文備與徐有功同案制獄誣有功黨逆人奏成其罪。後文備為人所告有功訊之在寬。或謂有功曰「彼曩將陷公於死今公反欲出之何也」有功曰「爾所言者私忿我所守者公法。安得以私害公乎」
---
　　婁師德弱冠進士擢第。上元初吐蕃強盛詔募猛士以討之師德以監察御史應募。高宗大悅授朝散大夫專總邊任。前後四十餘年恭勤接下孜孜不怠而朴忠沉厚心無適莫。狄仁傑入相也師德密薦之。及為同列頗輕師德頻擠之外使。師德知之而不憾。則天覺之問仁傑曰「師德賢乎」對曰「為將謹守賢則臣不知。」又問「師德知人乎」對曰「臣嘗同官未聞其知人。」則天曰「朕之用卿師德實薦也亦可謂知人矣。」仁傑大慚而退歎曰「婁公盛德我為其所容莫窺其際也。」當危亂之朝屠滅者接踵而師德以功名終始識者多之。初師德在廟堂其弟某以資高拜代州都督將行謂之曰「吾少不才位居宰相汝今又得州牧叨據過分人所嫉也。將何以終之」弟對曰「自今雖有唾某面者亦不敢言但自拭之庶不為兄之憂也。」師德曰「此適為我憂也。夫前人唾者發於怒也。汝今拭之是逆前人怒也。唾不拭將自乾何如笑而受之」弟曰「謹受教。」師德與人不競皆此類也。
---
　　楊再思為玄武尉使於京舍於客院。盜者竊其囊袋邂逅遇之盜者謝罪。再思曰「足下有遺行勿復聲恐傍人害足下。但留公文餘並仰遺。」不形顏色。時人莫測其量。累官至納言。則天朝旱澇輒閉坊市南門以禳之。再思晨入朝值一重車將牽出西門。峻而又滑馭者遽叱牛不前乃罵曰「一群癡宰相不能和得陰陽而閉坊門遣我匯行如此辛苦」再思徐謂之曰「你牛亦自弱不得嗔他宰相。」
---
　　陸象先為蒲州刺史有小吏犯罪但慰勉而遣之。錄事曰「此例皆合與杖。」象先曰「人情相去不遠此豈不解吾意。若論必須行杖當自汝始。」錄事慚懼而退。常謂人曰「天下本自無事只是愚人擾之始為煩耳。但靜其源何憂不簡」前後歷典數州其政如一人吏咸思之。
---
　　端午日玄宗賜宰臣鐘乳。宋璟既拜賜而命醫人煉之。醫請將歸家煉子弟諫曰「此乳珍異他者不如今付之歸恐招欺換。」璟誡之曰「自隱爾心然疑他心耶仗信示誠猶恐不至矧有猜責豈可得乎」
---
第十六章知微
---
　　隋吏部侍郎高構典選銓綜至房玄齡、杜如晦愕然正視良久降價抗禮延入內齋共食謂之曰「二賢當興王佐命位極人臣。杜年稍減於房耳。願以子孫為托。」因謂裴矩曰「僕閱人多矣未見此賢。」嗟仰不已。貞觀初如晦終右僕射玄齡至司空咸如構言。
---
　　房玄齡與杜如晦友善慨然有匡主濟時之志。開皇中隨父彥謙至長安。時天下宴安論者以為國祚無疆。玄齡密告彥謙曰「隋帝盜有天下不為後嗣長計混淆嫡庶使相傾奪。今雖清平其亡可翹足而待。」彥謙驚止之因謂友人李少適曰「主上性多忌刻不納諫爭。太子卑弱諸王擅威。唯行苛酷之政不弘遠之大略。今雖少安吾憂其危亂矣。」少適以為不然。大業之季其言皆驗。及義師濟河玄齡杖策謁於軍門太宗以為謀生每歎曰「昔光武云『自吾得鄧禹人益親。』寡人有玄齡亦猶禹也。」佐平天下及終相位凡三十二年號為賢相然無跡可尋。為唐宗臣宜哉
---
　　李靖既平突厥傾其種落言於太宗曰「陛下五十年後當憂北邊。」至高宗末突厥果為患。突厥初平溫彥博議遷其人於朔方以實空虛之地。魏徵以為不可曰「夷不亂華非長久之計。」開元中六胡果叛咸如徵言。
---
　　李勣少與鄉人翟讓聚眾為盜以李密為主言於密曰「天下大亂本為飢苦。若得黎陽一倉大事濟矣。」遂襲取之。時在飢餓就倉者數十萬人。魏徵、高季輔、杜正倫、郭孝恪皆客游勣一見便加禮敬引之臥內談謔無倦。及平武牢獲戴冑亟推薦咸至大官。時稱勣有知人之鑒。
---
　　侯君集得倖於太宗命李靖教其兵法。既而奏曰「李靖將反至隱微之際輒不以示臣。」太宗以讓靖靖對曰「此君集反耳。今中夏乂安臣之所教足以安制四夷矣。今君集求盡臣之術者是將有異志焉」時靖為左僕射君集為兵部尚書俱自朝還省。君集馬過門數步而不覺靖謂人曰「君集意不在人必將反矣。」至十七年四月大理囚紇乾承基告太子承乾、漢王元昌與侯君集反。太宗大驚亟命召之以出期不鞠問且將貰其死。群臣固爭遽請斬之以明大法。謂之曰「與公長訣矣」遂歔欷下泣。君集亦自投於地遂戮於四達之衢。君集謂監者曰「君集豈反者乎」蹉跌至此。昔自潘邸早承羈紲擊滅二虜頗有微功。為言於陛下乞令一子以主禋祀。」太宗特原其妻並一子為庶人流之嶺南。
---
　　馬周雅善敷奏動無不中。岑文本謂人曰「吾觀馬周論事多矣援引事類揚搉古今舉要刪蕪言辯而理切。奇鋒高論往往間出聽之靡靡令人忘倦。然鳶肩火色騰上必速死恐不能久矣。」無何而卒如文本言。
---
　　秦叔寶屬隋將來護兒帳內寶母死護兒遣使弔之。軍吏咸怪曰「士卒遭喪多矣將軍未嘗降問弔叔寶何也」護兒曰「此人勇有志節吾豈以卑賤處之。」叔寶後事李密密收入王充。程齕金謂叔寶曰「充好為咒誓乃師老嫗耳豈是撥亂主乎」後充拒王師二人統兵戰馬上揖充而降。太宗甚重之功名克成死於牖下皆萬人敵也。
---
　　太宗破高麗於安市城東南斬首二萬餘級降者二萬餘人俘獲牛馬十萬餘匹。因名所幸山為「駐蹕山」。許敬宗為文刻石紀功焉。中書舍人敬播曰「聖人與天地合德山名駐蹕此蓋天意鑾輿不復更東矣。」自七月攻安市城拔乃班師焉。
---
　　魏王泰有寵於太宗所給月料逾於太子。褚遂良諫曰「聖人制禮尊嫡卑庶。故立嫡以長謂之儲君其所承也重矣。俾用物不計與王者共之。庶子雖賢不是正嫡。先王所以塞嫌疑之漸除禍亂之源。伏見儲君料物翻少魏王陛下非所以愛子也。」文多不盡載太宗納之。
---
　　李義府僑居於蜀袁天罡見而奇之曰「此郎君貴極人臣但壽不長耳。」因請舍之托其子曰「此子七品相願公提挈之。」義府許諾因問「天綱壽幾何」對曰「五十二外非所知也。」安撫使李大亮、侍中劉洎等連薦之召見試令詠鳥立成其詩曰「日裡颺朝彩琴中半夜啼。上林許多樹不借一枝棲。」太宗深賞之曰「我將全樹借汝豈惟一枝。」自門下典儀超拜監察御史其後位壽咸如天綱之言。
---
　　李嗣貞嘗與朝列同過太清觀道士劉概輔儼為設樂。嗣貞曰「此樂宮商不和君臣相阻之徵也。角徵失次父子不和之兆也。殺聲既多哀調又苦若國家無事太子受其咎矣。」居數月章懷太子果為則天所構廢為庶人死於巴州。劉概輔儼奏其事自始平令擢為太常丞也。
---
　　魏元忠本名貞宰儀鳳中以封事召見。高宗與語無所屈撓慰喻遣之。忠不舞蹈而出高宗目送之謂中書令薛元超曰「此書生雖未解朝庭禮儀名以定體真宰相也。」則天時為酷吏羅織下獄有詔出之小吏先聞以告。元忠驚喜問「汝名何」曰「元忠。」乃改名為元忠也。
---
　　裴行儉少聰敏多藝立功邊陲克凶醜。及為吏部侍郎賞拔蘇味道、王勮曰「二公後當相次掌鈞衡之任。」勮勃之兄也。時李敬玄盛稱王勃、楊炯等四人以示行儉曰「士之致遠先器識而後文藝也。勃等雖有才名而浮躁淺露豈享爵祿者楊稍似沉靜應至令長並鮮克令終。」卒如其言。
---
　　王及善為文昌左相國因內宴見張易之兄弟恃寵無人臣禮數奏抑之。則天不悅謂及善曰「卿既無事更有游宴。但檢校閣中不須去也。」及善因請假月餘則天不之問。及善歎曰「豈有宰相而天子得一月不見乎事可知矣。」乃乞骸骨。
---
　　李迥秀任考功員外知貢舉。有進士姓崔者文章非佳迥秀覽之良久謂之曰「第一清涼崔郎儀貌不惡鬚眉如戟精彩甚高出身處可量豈必要須進士」再三慰諭而遣之聞者大噱焉。
---
　　玄宗東封回右丞相張說奏言「吐蕃醜逆誠負萬誅然國家久事征討實亦勞心。今甘、涼、河、鄯征發不息已數十年於茲矣。雖有克捷亦有敗軍此誠安危之時也。聞其悔過請和惟陛下許其稽顙以息邊境則蒼生幸甚。」玄宗曰「待與王君敻籌之。」說出謂源乾曜曰「君敻勇而無謀好兵以求相。兩國和好何以為功彼若入朝則吾計不行矣。」竟如其言。說懼君敻黷兵終致傾覆。時雋州獲鬥羊因上《鬥羊表》以諷焉。玄宗不納。至十五年九月吐蕃果犯瓜州殺刺史田元獻並害君敻父大殺掠男女取軍貲倉糧而去。君敻馳赴肅州以襲之還至甘州鞏筆驛為吐蕃所擊師徒大敗君敻死之咸如說言。
---
第十七章聰敏
---
　　貞觀中有雄雉集於東宮明德殿太宗問群臣曰「是何祥也。」褚遂良對曰「昔秦文公時有童子化為雉雌者鳴於陳倉雄者鳴於南陽童子言曰『得雄者王得雌者霸。』文公以為寶雞祀。漢光武膺得雄之祥遂起南陽而有四海。陛下舊封秦王故雄雉見於秦地所以彰明德也。」太宗悅曰「立身之道不可無學。遂良博識深可重也。」
---
　　秦府倉曹李守素尤諳氏族時人號為「肉譜」。虞世南語人曰「昔任彥升善譯經籍稱為『五經笥』今宜改倉曹為『人物志』。」　　太宗嘗出行有司請載書以從。太宗曰「不須虞世南在此行秘書也。」南為秘書監於省後堂集群書中奧義皆應用者號《北堂書鈔》。今此堂猶存其書盛行於代。
---
　　盧莊道年十三造於父友高士廉以故人子引坐。會有獻書者莊道竊窺之請士廉曰「此文莊道所作。」士廉甚怪之曰「後生何輕薄之行」莊道請諷之果通。復請倒諷又通。士廉請敘良久莊道謝曰「此文實非莊道所作向窺記之耳。」士廉即取他文及案牘試之一覽倒諷並呈己作文章。士廉具以聞太宗召見策試擢第十六授河池尉。滿復製舉擢甲科。召見太宗識之曰「此是朕聰明小兒耶」授長安尉。太宗將錄囚徒京宰以莊道幼年懼不舉欲以他尉代之。莊道不從但閒瑕不之省也。時繫囚四百餘人令丞深以為懼。翌日太宗召囚莊道乃徐狀以進引諸囚入。莊道評其輕重留繫月日應對如神。太宗驚異即日拜監察御史。
---
　　馮智戴高州首領盎之子。貞觀初奉盎並入朝。太宗聞其善兵法試指山際雲以問之曰「其下有賊今日可擊否」對曰「可擊。」問「何以知之」對曰「雲形似樹日辰在金金能制木擊之必勝。」太宗奇之授左武衛將軍。
---
　　王義方博學有才華杖策入長安數月名動京師。敕宰相與語侍中許敬宗以員外郎獨孤悊有詞學命與義方譚及史籍屢相詰對。義方驚曰「此郎何姓」悊曰「獨孤。」義方曰「識字耶」悊不平之左右亦憤憤。斯須復相詰乃錯亂其言謂悊曰「長孫識字耶」若此者再三悊不勝忿怒對敬宗毆之。敬宗曰「此拳雖俊終不可為。」乃黜悊拜義方為侍御史。
---
　　賈嘉隱年七歲以神童召見。時太尉長孫無忌、司空李勣於朝堂立語李戲之曰「吾所倚者何樹」嘉隱對曰「松樹。」李曰「此槐也何忽言松」嘉隱曰「以公配木則為松樹。」無忌連問之曰「吾所倚者何樹」嘉隱曰「槐樹。」無忌曰「汝不能復矯對耶」嘉隱應聲曰「何須矯對但取其以鬼配木耳。」勣曰「此小兒作獠面何得如此聰明」嘉隱又應聲曰「胡面尚為宰相獠面何廢聰明」勣狀貌胡也。
---
　　費言忠數歲記諷書一日萬言。七歲神童擢第事親以孝聞遷監察御史。時有事遼海委以支度軍糧還奏便宜遷侍御史。高宗問遼東事急言忠奏「遼東可平。」畫其山川地勢皆如目見。又問諸將所能言忠對曰「李勣先朝舊臣聖鑒所委。龐同善雖非鬥將所持軍嚴整。薛仁貴勇冠三軍名可震敵。高偘儉素自處中果有謀。契苾何力沉毅持重有統御才頗、剪之儔。諸將夙夜小心忠身憂國莫逮於李勣。」高宗深納之累遷吏部員外。
---
　　魏奉古制舉推第授雍丘尉。嘗日公宴有客草序五百言。奉古覽之曰「皆舊文。」援筆倒疏之。草序者默然自失列坐撫掌。奉古徐笑曰「適覽記之非舊習也。」由是知名。時姚珽蒞汴州群寮畢謁。珽召奉古前曰「此聰明尉耶」他日持廄目令示奉古。奉古一覽便諷千餘。珽驚起曰「仕宦四十年未嘗見此。」終兵部侍郎。
---
　　裴琰之弱冠為同州司戶但以行樂為事略不視案牘。刺史李崇儀怪之問戶佐戶佐對「司戶小兒郎不閒書判。」數日崇儀謂琰之曰「同州事物殷繫司戶尤甚。公何不別求京官無為滯此司也。」琰之唯諾。復數日曹事委積。眾議以為琰之不知書但遨遊耳。他日崇儀召入勵而責之。琰之出問戶佐曰「文案幾何」對曰「急者二百餘道。」琰之曰「有何多如此逼人」命每案後連紙十張令五六人供研墨點筆。琰之不上廳語主案者略言其事意倚柱而斷之詞理縱橫文筆燦爛手不停綴落紙如飛。領州官寮觀者如堵。既而回案於崇儀崇儀曰「司戶解判耶」戶佐曰「司戶大高手筆。」仍未之奇也。比四五案崇儀悚怍召琰之降階謝曰「公詞翰若此何忍藏鋒以成鄙夫之過」由此名動一州。數日聞於京邑除雍州判司。子漼開元中為吏部尚書。
---
　　李嗣真聰敏多才能以許州判佐直弘文館。高宗東封還幸孔子廟詔贈太師命有司為祝文。司文郎中富少穎、沙直撰進不稱旨御筆瀎破付左寺丞。賀蘭敏之以下戰慄遽召嗣真岝筆立成。其章句云「庶能不遣百代助損益而可知求鑒千年同比肩而為友。」高宗覽之問曰「誰作此文」有司言「嗣真。」高宗曰「此人郍解我意遂有此句」詔加兩階。時敏之恃寵驕盈嗣真審其必敗謂所親曰「久蔭大樹或有顛墜吾屬無賴矣。」因飢年諷執政求出為義烏令。敏之則天姊子也無何果敗。
---
　　天授中壽春郡王成器等五人同日冊命。有司忘載冊文及百寮在列方知闕禮。宰臣以下相顧失色中書舍人王劇立召小吏五人各執筆口授分寫斯須而畢。詞理典贍舉朝歎伏。
---
　　唐休璟為靈武大總管諳練邊事自碣石西逾四鎮綿亙萬里山川要害皆記在目前。先是突厥與諸蕃相攻安西道絕。表奏押至則天令宰臣商度事宜。休璟俄頃草奏便施行。居十餘日安西道果奏請兵馬應接程期一如所畫。則天謂休璟曰「恨用卿晚。」乃委以政事謂魏元忠等曰「休璟諳練邊事卿等十當一也。」
---
　　玄宗幸成都給事中裴士淹從。士淹聰悟柔順頗精歷代史。玄宗甚愛之馬上偕行得備顧問。時肅宗在鳳翔每有大除拜輒啟聞。房琯為將玄宗曰「此不足以破賊也。」歷評諸將並云「非滅賊材。」又曰「若姚崇在賊不足滅也。」因言崇之宏才遠略。語及宋璟玄宗不悅曰「彼賣直以沽名耳。」曆數十餘人皆當其目。至張九齡亦甚重之。及言李林甫曰「妒賢嫉能亦無敵也。」士淹因啟曰「既知陛下何用之久耶」玄宗默然不應。
---
第十八章文章
---
　　杜淹為天策府兵曹楊文乾之亂流越巂。太宗戡內難以為御史大夫因詠雞以致意焉。其詩曰「寒食東郊道陽溝競草籠。花冠偏照日芥羽正生風。顧敵知心勇先鳴覺氣雄。長翹頻掃陣利距屢通中。飛毛遍綠野灑血漬方叢。雖云百戰勝會自不論功。」淹聰辯多才藝與韋福嗣為莫逆之友開皇中相與謀曰「主上好嘉遁蘇威以幽人見擢盍各效之。」乃俱入太白佯言隱逸。隋文帝聞之謫戍江表。後還鄉里以經籍自娛。吏部郎中高構知名表薦之大業末為御史中丞。洛陽平將委質於隱太子房玄齡恐資敵遂啟用之。尋判吏部尚書參議政事。
---
　　太宗在洛陽宴群臣於積翠池。酒酣各賦一事。太宗賦《尚書》曰「日昃玩百篇臨燈披五典。夏康既逸怠。商辛亦沉湎。恣情昏主多克己明君鮮。滅身資累惡成名由積善。」魏徵賦西漢曰「受降臨軹道爭長趣鴻門。驅傳渭橋上觀兵細柳屯。夜燕經栢谷朝游出杜原。終藉叔孫禮方知天子尊。」太宗曰「魏徵每言必約我以禮。」
---
　　李百藥德林之子才行相繼海內名流莫不宗仰。藻思沉蔚尤工五言。太宗常制《帝京篇》命其和作歎其精妙手詔曰「卿何身之老而才之壯何齒之宿而意之新」及懸車告老怡然自得穿地築山以詩酒自適盡平生之意。高宗承貞觀之後天下無事上官儀獨為宰相嘗凌晨入朝循洛水堤步月徐轡詠詩曰「脈脈大川流驅馬歷長洲。鵲飛山月曙蟬噪野雲秋。」音韻淒響群公望之如神仙焉。
---
　　華陰楊炯與絳州王勃、范陽盧照鄰、東陽駱賓王皆以文詞知名海內稱為「王楊盧駱」。炯與照鄰則可全而盈川之言為不信矣。張說謂人曰「楊盈川之文如懸河注水酌之不竭既優於盧亦不減王。恥居王後則信然愧在盧前則為誤矣。」
---
　　蘇味道使嶺南聞崔馬二侍御入省因寄詩曰「振鷺齊飛日遷鶯遠聽聞。明光共待漏清鑒各披云。喜得廊廟舉嗟為臺閣分。皎林懷柏悅新幄阻蘭孫。冠去神羊影車連瑞雉群。獨憐南斗外空仰列星文。」味道富才華代以文章著稱累迂鳳閣侍郎、知政事與張錫俱坐法繫於司刑寺。所司以上相之貴所坐事雖輕供待甚備。味道終不敢當不乘馬步至繫所席地而臥蔬食而已。錫乘馬至寺舍二品院氣色自若帷屏飲膳無忝平居。則天聞之免味道而放錫於嶺南。
---
　　劉懷一有才藻自瀛州司法拜右臺殿中。時右臺監察鄧茂遷左臺殿中懷一贈之詩曰「惟昔參多世無雙仰異材。鷹鸇同放逐鵷鷺忝游陪。入任光三命遷榮歷二臺。隔牆欽素躅對閣限清埃。紫署春光早蘭闈曙色催。誰憐夕陽至空想鄧林隈。」
---
　　呂太一拜監察御史裡行自負才華而不即真因詠院中竹葉以寄意焉。其詩曰「濯濯當軒竹青青重歲寒。心貞徒見賞擇小未成竿。」同列張沈和之曰「聞君庭竹詠幽意歲寒多。歎息為冠小良工將奈何」後遷戶部員外。戶部與吏部鄰司吏部移牒戶部令牆宇悉豎棘以防令史交通。太一牒報曰「眷彼吏部銓綜之司當須簡要清通何必豎離插棘。」省中賞其俊拔。
---
　　賀遂亮與韓思彥同在憲臺欽思彥之風韻贈詩曰「意氣百年內平生一寸心。欲交天下士未面一虛襟。君子重名義貞道冠衣簪。風雲行可托懷抱自然深。落霞靜霜景墜葉下風林。若上南登岸希訪北山岑。」思彥酬之曰「古人一言重常謂百年輕。今投歡會面顧眄盡平生。簪裾非所托琴酒冀相並。累日同游處通宵款素誠。霜飄知柳脆雪昌覺松貞。願言何所道幸得歲寒名。」
---
　　張宣明有膽氣富詞翰嘗山行見孤松賞玩久之乃賦詩曰「孤松鬱山椒肅爽凌平霄。既挺千丈幹亦生百尺條。青青恒一色落落非一朝。大庭今已構惜哉無人招。寒霜十二月枝葉獨不凋。」鳳閣舍人梁載言賞之曰「文之氣質不減於長松也。」宣明為郭振判官使至三姓咽面因賦詩曰「昔聞班家子筆硯忽然投。一朝撫長劍萬里入荒陬。豈不厭艱險只思清國仇。出川去何歲霜露幾逢秋。玉塞已遐廓鐵關方阻修。東都日窅窅西海此悠悠。卒使功名建長封萬里侯。」時人稱為絕唱。
---
　　李嶠少負才華代傳儒學累官成均祭酒、吏部尚書三知政事封鄭國公。長壽三年則天徵天下銅五十萬餘斤鐵三百三十餘萬錢二萬七千貫於定鼎門內鑄八稜銅柱高九十尺徑一丈二尺題曰「大周萬國述德天樞」紀革命之功貶皇家之德。天樞下置鐵山銅龍負載獅子、麒麟圍繞。上有雲蓋蓋上施盤龍以托火珠珠高一丈圍三丈金彩熒煌光侔日月。武三思為其文朝士獻詩者不可勝紀。唯嶠詩冠絕當時其詩曰「轍跡光西崦勛名紀北燕。何如萬國會諷德九門前。灼灼臨黃道迢迢入紫煙。仙盤正下露高柱欲承天。山類叢雲起珠疑大火懸。聲流塵作劫業固海成田。聖澤傾堯酒熏風入舜弦。欣逢下生日還偶上皇年。」後憲司發嶠附會韋庶人左授滁州別駕而終。開元初詔毀天樞發卒銷爍彌月不盡。洛陽尉李休烈賦詩以詠之曰「天門街里倒天樞火急先須禦火珠。計合一條絲線挽何勞兩縣索人夫。」先有訛言云「一條線挽天樞。」言其不經久也。故休烈之詩及之。士庶莫不諷詠。天樞之地韋庶人繼造一臺先此毀拆。
---
　　則天初革命大搜遺逸四方之士應制者向萬人。則天御洛陽城南門親自臨試。張說對策為天下第一。則天以近古以來未有甲科乃屈為第二等。其驚句曰「昔三監玩常有司既糾之以猛今四罪咸服陛下宜濟之以寬。」拜太子校書仍令寫策本於尚書省頒示朝集及蕃客等以光大國得賢之美。
---
　　陸餘慶孫海長於五言詩甚為詩人所重。性峻不附權要出牧潮州但以詩酒自適不以遠謫介意。題奉國寺詩曰「新秋夜何爽露下風轉淒。一聲竹林裡千燈花塔西。」題龍門寺詩曰「窗燈林靄裡聞磬水聲中。更籌半有會爐煙滿夕風。」人推其警策。
---
　　長壽中有滎陽鄭蜀賓頗善五言竟不聞達。老年方授江左一尉親朋餞別於上東門蜀賓賦詩留別曰「畏途方萬里生涯近百年。不知將白首何處入黃泉」酒酣自詠聲調哀感滿座為之流涕。竟卒於官。
---
　　神龍之際京城正月望日盛飾燈影之會。金吾弛禁特許夜行。貴游戚屬及下隸工賈無不夜遊。車馬駢闐人不得顧。王主之家馬上作樂以相誇競。文士皆賦詩一章以紀其事。作者數百人惟中書侍郎蘇味道、吏部員外郭利貞、殿中侍御史崔液三人為絕唱。味道詩曰「火樹銀花合星橋鐵鎖開。暗塵隨馬去明月逐人來。游妓皆穠李行歌盡落梅。金吾不禁夜玉漏莫相催。」利貞曰「九陌連燈影千門度月華。傾城出寶騎匝路轉香車。爛熳唯愁曉周旋不問家。更逢清管發處處落梅花。」液曰「今年春色勝常年此夜風光正可憐。鳷鵲樓前新月滿鳳凰臺上寶燈燃。」文多不盡載。
---
　　劉希夷一名挺之汝州人。少有文華好為宮體詞旨悲苦不為時所重。曾搊琵琶嘗為《白頭翁詠》曰「今年花落顏色改明年花開復誰在」既而自悔曰「我此詩似讖與石崇『白首同所歸』何異也」乃更作一句云「年年歲歲花相似歲歲年年人不同。」既而歎曰「此句復似向讖矣然死生有命豈復由此」乃兩存之。詩成未週歲為奸所殺。或云宋之問害之。後孫翌撰《正聲集》以希夷為集中之最由是稍為時人所稱。
---
　　張文成以詞學知名應下筆成章、才高位下、詞摽文苑等三入科俱登上第轉洛陽尉。故有《詠燕》詩其末章云「變石身猶重銜泥力尚微。從來赴甲第兩起一雙飛。」時人無不諷詠。累遷司門員外。文成凡七應舉四參選其判策皆登甲第科。員半千謂人曰「張子之文如青銅錢萬揀萬中未聞退時。」故人號「青銅學士。」久視中太官令馬仙童陷默啜問「張文成何在」仙童曰「自御史貶官。」默啜曰「此人何不見用也」後暹羅、日本使入朝咸使人就寫文章而去。其才遠播如此。
---
　　魏求己自御史左授山陽丞為詩曰「朝升照日檻夕次下烏臺。風竿一邈月樹幾徘徊。翼向高標斂聲隨下調哀。懷燕首自白非是為年催。」鄭繇少工五言開元初山範為岐州刺史繇為長史。範失白鷹深所愛惜因為《失白鷹詩》以致意焉。其詩曰「白晝文章亂丹霄羽翮齊。雲間呼暫下雪裡放還迷。梁苑驚池鶩陳倉拂野雞。不知遼廓外何處別依棲。」甚為時所諷詠。子審亦以文章知名。
---
　　玄宗朝張說為麗正殿學士嘗獻詩曰「東壁圖書府西垣翰墨林。諷《詩》關國體講《易》見天心。」玄宗深佳賞之。優詔答曰「得所進詩甚為佳妙《風》《雅》之道斯焉可觀。並據才能略為贊述具如別紙宜各領之。」玄宗自於彩箋上八分書說贊曰「德重和鼎功逾濟川。詞林秀髮翰苑光鮮。」其徐堅以下並有贊述文多不盡載。
---
　　張說、徐堅同為集賢學士十餘年好尚頗同情契相得。時諸學士凋落者眾唯說、堅二人存焉。說手疏諸人名與堅同觀之。堅謂說曰「諸公昔年皆擅一時之美敢問孰為先後」說曰「李嶠、崔融、薛稷、宋之問皆如良金美玉無施不可。富嘉謩之文如孤峰絕岸壁立萬仞叢雲鬱興震雷俱發誠可畏乎若施於廊廟則為駭矣。閻朝隱之文則如麗色靚妝衣之綺繡燕歌趙舞觀者忘憂。然類之《風》、《雅》則為俳矣。」堅又曰「今之後進文詞孰賢。」說曰「韓休之文有如太羹玄酒雖雅有典則而薄於滋味。許景先之文有如豐肌膩體雖穠華可愛而乏風骨。張九齡之文有如輕縑素練雖濟時適用而窘於邊幅。王翰之文有如瓊林玉斝雖爛然可珍而多有玷缺。若能箴其所闕濟其所長亦一時之秀也。」
---
第十九章著述
---
　　太宗欲見前代帝王事得失以為鑒戒魏徵乃以虞世南、褚遂良、蕭德言等采經史百家之內嘉言善語明王暗君之跡為五十卷號《群書理要》上之。太宗手詔曰「朕少尚威武不精學業先王之道茫若涉海。覽所撰書博而且要見所未見聞所未聞使朕致治稽古臨事不惑。其為勞也不亦大哉」賜徵等絹千匹彩物五百段。太子諸王各賜一本。
---
　　貞觀中紀國寺僧慧靜撰《續英華詩》十卷行於代。慧靜嘗言曰「作之非難鑒之為貴。吾所搜揀亦《詩》三百篇之次矣。」慧靜俗姓房有藻識。今復有詩篇十卷與《英華》相似起自梁代迄於今朝以類相從多於慧靜所集而不題撰集人名氏。
---
　　江淮間為《文選》學者起自江都曹憲。貞觀初揚州長史李襲譽薦之徵為弘文館學士。憲以年老不起遣使即家拜朝散大夫賜帛三百匹。憲以仕隋為秘書學徒數百人公卿亦多從之學撰《文選音義》十卷年百餘歲乃卒。其後句容許淹、江夏李善、公孫羅相繼以《文選》教授。開元中中書令蕭嵩以《文選》是先代舊業欲注釋之。奏請左補闕王智明、金吾衛佐李玄成、進士陳居等注《文選》。先是東宮衛佐馮光震入院校《文選》兼復注釋解「蹲鴟」云「今之芋子即是著毛蘿蔔。」院中學士向挺之、蕭嵩撫掌大笑。智明等學術非深素無修撰之藝其後或遷功竟不就。
---
　　太宗謂監修國史房玄齡曰「比見前後漢史載揚雄《甘泉》、《羽獵》司馬相如《子虛》、《上林》班固《兩都賦》此既文體浮華無益勸戒何瑕書之史策今有上書論事詞理可裨於政理者朕或從或不從皆須備載。」
---
　　代有釋曇剛制《山東士大夫類例》三卷其假冒者悉不錄署云「相州僧曇剛撰」。左散騎常侍柳沖亦明氏族中宗朝為相州刺史詢問舊老咸云自隋朝以來不聞有僧曇剛。蓋懼見害於時而匿其名氏耳。
---
　　開元初左庶子劉子玄奏議請廢鄭子《孝經》依孔注《老子》請停河上公注行王弼注《易傳》非子夏所造請停。引今古為證文多不盡載。其略曰「今所行《孝經》題曰鄭氏爰在近古皆云是鄭玄而魏晉之朝無有此說。後魏、北齊之代立於學宮。蓋虜俗無識故致斯謬。今驗《孝經》非鄭玄所注。河上公者漢文帝時人庵於河上因以為號以所注《老子》授文帝因沖空上天。此乃不經之鄙言習俗之虛語。案《藝文志》注《老子》有三家而無河上公注。雖使才別朱紫粗分菽麥亦皆嗤其過謬況有識者乎《藝文志》《易》有十三家而無子夏傳。」子玄爭論頗有條貫會蘇宋文吏拘於流俗不能發明古義竟排斥之。深為識者所歎。
---
　　梁載言《十道志》解南城山引《後漢書》云「鄭玄遭黃巾之難客於徐州。今者有《孝經序》相承云鄭氏所作。其序曰「僕避難於南城山棲遲岩石之下念昔先人餘暇述夫子之志而注《孝經》。」蓋康成胤孫所作也。陸德明亦云「案鄭志及《晉中經簿》並無唯晉穆帝集講《孝經》云以鄭注為主。」今驗《孝經注》與康成所注五經體並不同。則劉子玄所論信有徵矣。
---
　　蕭何封酇侯先儒及顏師古以酇為南陽築陽之城。築陽今屬襄州。竊以凡封功臣多就本土蓋欲榮之也。張良封留侯是為成例。案班固何須穿鑿更制別音乎
---
　　劉子玄直史館時宰臣蕭至忠、紀處訥等並監修國史。子玄以執政秉權事多掣肘辭以著述無功求解史任。奏記於至忠等其略曰「伏見每汲汲於勸誘勤勤於課責云『經籍事重努力用心。』或歲序已奄何時輟手。綱維不舉督課徒勤。雖威以刺骨之刑勖以懸金之賞終不可得也。語云『陳力就列不能者止。』僕所以比者布懷知己歷訟群公屢辭載筆之官欲罷記言之職者正為此耳。當今朝號得人國稱多士。蓬山之下良直比肩芸閣之間英奇接武。僕既功虧刻鵠筆未獲麟徒殫太官之膳虛索長安之米。乞以本職還其舊居多謝簡書請避賢路。」文多不盡載。至忠惜其才不許。宗楚客惡其正直謂諸史官曰「此人作書如是欲置我於何地」子玄著《史通》二十篇備陳史冊之體。
---
　　開元十年玄宗詔書院撰《六典》以進。時張說為麗正學士以其事委徐堅。沉吟歲餘謂人曰「堅承乏已曾七度修書有憑准皆似不難。唯《六典》歷年措思未知所從。」說又令學士毋嬰等檢前史職官以今式分入六司以今朝《六典》象周官之制。然用功艱難綿曆數載。其後張九齡委陸善經李林甫委苑咸至二十六年始奏上。百寮陳賀迄今行之。
---
　　開元十二年沙門一行造《黃道游儀》以進。玄宗親為之序文多不盡載。其略曰「孰為天大此焉取則。均以寒暑分諸晷刻。盈縮不愆列舍不忒。制器垂象永鑒無惑。」因遣太史官馳往安南及蔚州測候日影經年乃定。
---
　　玄宗謂張說曰「兒子等欲學綴文須檢事及看文體。《御覽》之輩部帙既大尋討稍難。卿與諸學士撰集要事並要文以類相從務取省便令兒子等易見成就也。」說與徐堅、韋述等編此進上詔以《初學記》為名。賜修撰學士束帛有差其書行於代。
---
　　道家有庚桑子者代無其書。開元末襄陽處士王源撰《亢倉子》兩卷以補之。序云「《莊子》謂之庚桑子《史記》作亢桑子《列子》作亢倉子其實一也。」源又取《莊子庚桑楚》一篇為本更取諸子文義相類者合而成之亦行於代。
---
第二十章從善
---
　　魏徵嘗取急還奏曰「人言陛下欲幸山南在外裝束悉了而竟不行。何因有此消息」太宗笑曰「當時實有此心畏卿嗔遂停耳。」
---
　　韋悰為右丞勾當司農木橦七十價百姓四十價奏其隱沒。太宗切責有司召大理卿孫伏伽亟書司農罪。伏伽奏曰「司農無罪。」太宗駭而問之伏伽曰「只為官木橦貴所以百姓者賤。向使官木橦賤百姓無由賤。但見司農識大體不知其過也。」太宗深賞之顧謂韋悰曰「卿識用欲逮伏伽遠矣」
---
　　貞觀中金城坊有人家為胡所劫者久捕賊不獲。時楊纂為雍州長史判勘京城坊市諸胡盡禁推問。司法參軍尹伊異判之曰「賊出萬端詐偽非一。亦有胡著漢帽漢著胡帽亦須漢裡兼求不得胡中直覓。請追禁西市胡餘請不問。」纂初不同其判。遽命沉吟少選乃判曰「纂輸一籌餘依判。」太宗聞之笑曰「朕用尹伊楊纂聞義伏輸一籌朕復得幾籌耶」俄果獲賊。尹伊嘗為坊州司戶尚藥局牒省索杜若省符下坊州供送。伊判之曰「坊州本無杜若天下共知。省符忽有此科應由謝朓詩誤。華省曹郎如此判豈不畏二十八宿向下笑人。」由是知名。改補雍州司法。
---
　　郭翰為御史巡察隴右所經州縣多為按劾。次於寧州時狄仁傑為刺史風化大行。翰才入境耆老薦揚之狀已盈於路。翰就館以州所供紙筆置於案召府寮曰「入境其政可知願成使君之美。無為久留徒煩擾耳。」即命駕而去。翰性寬簡不苛讀《老子》至「和其光同其塵」慨然歎曰「大雅君子明哲以保其身。」乃祈執政辭以儒門不願持憲。改授麟臺郎。時劉禕之坐賜死既洗沐而神色自若命其子草《謝死表》。其子哀哭將絕不能書。刑者催逼之禕之乃自操紙援筆即成詞理懇至見者無不傷痛。時翰讀之為宦者所奏左授巫州司戶俄而徵還。
---
　　陸象先為益州長史奏嘉、邛路遠請鑿岷山之南以從捷近。發卒從役居人不堪多道亡愈死行旅無利。左拾遺張宣明監姚、巂諸軍事兼招慰使仍親驗其路審其難險移牒益州曰「此路高山臨雲深谷無景至有斗絕巨險殆不通人蹤。經之者必搏壁傍崖脅息而度。雖竟日登頓二十許里木人猶堪淚下鐵馬亦可蹄穿。」象先覽之兢惕遽罷役仍舊路以聞。蜀人賴焉。
---
第二十一章諛佞
---
　　太宗嘗止一樹下曰「此嘉樹。」宇文士及從而美之不容口。太宗正色謂之曰「魏徵嘗勸我遠佞人我不悟佞人為誰矣意常凝汝而未明也。今乃果然。」士及叩頭謝曰「南衙群臣面折廷諍陛下常不舉首。今臣幸在左右若不少順從陛下雖貴為天子復何聊乎」太宗怒乃解。
---
　　代州都督劉蘭謀反腰斬之。將軍丘行恭希旨探心肝而食。太宗責之曰「典自有常科何至如此若食逆者心肝而為忠孝則蘭之心肝當為太子諸王所食豈到汝乎」行恭慚謝而退。蘭本青州明經遇亂為鄉里所稱保完青郡遠近歸之。初降李密密敗歸國在代州為遊客所告遂族滅。
---
　　許敬宗父善心與虞基同為宇文化及所害。封德彝時為內史舍人備見其事。貞觀初敬宗以便佞為恩德彝薄其為人每謂人曰「虞基被戮虞南匍匐以請代善心之死敬宗蹈舞以求生。」敬宗深愧恨焉。初煬帝之被戮也隋官賀化及善心獨不至化及以其人望而釋之善心又不舞蹈由是見害。及為封德彝立傳盛加其罪惡掌知國史記注不直論者尤之。與李義府贊立則天屠害朝宰公卿以下重足累息。移皇家之社稷剿生人之性命敬宗手推轂焉。子昂頗有才藻為太子舍人。母裴氏早卒裴侍婢有姿色敬宗以為繼假姓虞氏。昂素與之通敬宗奏昂不孝流於嶺南。又納資數十萬嫁女與蠻首領馮盎子及監門將軍錢九隴敘其閥閱。又為子娶尉遲寶琳孫女利其金帛乃為寶琳父敬德修傳隱其過咎。太宗作《威鳳賦》賜長孫無忌敬宗改云賜敬德。其虛美隱惡皆此類也。敬宗卒博士袁思古等議曰「敬宗位以才升歷居清級。棄長子於荒徼嫁少女於夷落。聞《詩》聞《禮》事絕於家庭納采問名唯同於黷貨。易名之典須憑實行。案諡法名與實爽曰『繆』。請諡為謬。」敬宗孫彥伯訴於執政請改諡。禮官議以為既過能改曰「恭」乃諡為恭。彥伯昂之子也既與思古忿兢將於眾中毆之。思古謂曰「吾與賢家君報仇緣何反怒」彥伯大慚而退。
---
　　高宗末年苦風眩頭重目不能視。則天幸災逞己志潛遏絕醫術不欲其愈。及疾甚召侍醫張文仲、秦鳴鶴診之。鳴鶴曰「風毒上攻若刺頭出少血則愈矣。」則天簾中怒曰「此可斬天子頭上豈是試出血處耶」鳴鶴叩頭請命高宗曰「醫之議病理不加罪。且我頭重悶殆不能忍出血未必不佳。朕意決矣。」命刺之。鳴鶴刺百會及朏戶出血。高宗曰「吾眼明矣。」言未畢則天自簾中頂禮以謝鳴鶴等曰「此天賜我師也。」躬負繒寶以遺之。高宗甚愧焉。
---
　　則天稱尊號以睿宗為皇嗣居東宮。洛陽人王慶之希旨率浮偽千餘人詣闕請廢皇嗣而立武承嗣為太子。召見兩淚交下。則天曰「皇嗣我子奈何廢之」慶之曰「神不享非類。今日誰國而李氏為嗣也」則天固諭之令去慶之終不去面覆地以死請。則天務遣之乃以內印印紙謂之曰「持去矣。須見我以示門者當聞也。」慶之持紙去來自若。此後屢見則天亦煩而怒之命李昭德賜杖。昭德命左右引出光政門外昌言曰「此賊欲廢皇嗣而立武承嗣」命撲之眼耳皆血出乃榜殺之。
---
　　則天朝嘗三月降雪鳳閣侍郎蘇味道等以為祥瑞草表將賀。左拾遺王求禮止之。味道曰「國家事何為誑妄以賀朝庭」求禮曰「宰相不能燮理陰陽令三月降雪。此災也乃誣為瑞。若三月雪是瑞雪臘月雷當為瑞雷耶」舉朝善之遂不賀。求禮方正有詞畢歷左臺殿中轉衛王掾而卒。
---
　　魏元忠為御史大夫臥病諸御史省之。侍御史郭霸獨後見元忠憂形於色請視元忠便液以驗疾之輕重。元忠辭拒。霸固請嘗之元忠驚惕。霸喜悅曰「大夫泄味甘或難療而今味苦矣即日當愈。」元忠剛直甚惡其佞露其事於朝庭。
---
　　張易之兄同休嘗請公卿宴於司禮寺因請御史大夫楊再思曰「公面似高麗請作高麗舞。」再思欣然帖紙旗巾子反披紫袍作高麗舞略無慚色。再思又見易之弟昌宗以貌美被寵因諛之曰「人言六郎似蓮花再思以為不然只是蓮花似六郎耳。」有識咸笑之。後昌宗兄弟犯贓則天命桓彥範、李承嘉勘當以取實。經數日彥範等奏「昌宗兄弟共有贓四千餘貫法當解職。」昌宗奏「臣有功於國家所犯不至解免。」則天問諸宰臣曰「昌宗於國有功否」再思時為內史奏曰「昌宗合煉神丹聖躬服之有效此實莫大之功。」乃赦之。天下名士視再思如糞土也。
---
　　成敬奇有俊才文章可立就為大理正與姚崇有姻親。崇或寢疾敬奇造宅省焉對崇涕泣。懷中置生雀數頭乃一一持出請崇執手而後放之祝云「願令公速愈。」崇勉而從之。敬奇既出忿其諛媚謂子弟曰「此淚亦何從而來」自茲不復接遇。
---
　　鄭愔者滄州人來俊臣羅織文狀皆愔草定。張易之兄弟薦為殿中侍御史。易之敗黜為宣州司戶。既而歸武三思用事將害桓敬等愔揣知其情求謁三思。三思見之愔先哭甚哀既而大笑。三思怪問其故對曰「前哭甚哀者弔大王國破家亡也後大笑者賀大王得愔也。柬之等五人為上所忌日夜為計非剪除不足以快其意。大王豈不知之今據將相之權有過人之智廢則天兵不血刃易於反掌。今料大王之勢孰與則天大王不去五王身有纍卵之危此愔所以寒心也。」三思大悅引與登樓。謀陷五王而殺之皆崔湜、鄭愔之謀也。累遷吏部侍郎賣官為務後與譙王重福構逆而死。
---
　　太平公主沉斷有謀則天愛其類己。誅二張滅韋氏咸賴其力焉。睿宗朝軍國大事皆令宰相就宅諮決然後以聞。睿宗與群臣呼公主為太平玄宗為三郎。凡所奏請必問曰「與三郎商量未」其見重如此。其宰相有七四出其門。玄宗孤立而無援。及竇懷貞等誅乃遁於山寺俄賜自盡。竇懷貞傾巧進用累遷晉州長史諂事中貴盡得其歡心。韋庶人乳母王氏本蠻婢也懷貞聘之為妻封莒國夫人。俗為奶母之婿曰阿懷貞每因謁見及進奏表狀列其官次署曰「翊聖皇后阿」。時人鄙之呼為「」懷貞欣然自得。韋庶人敗遂斬其妻持首以獻。居憲臺及京尹每視事見無鬚者誤以為中官必曲加承接。睿宗踐祚懷貞位極人臣道諛不悛以至於敗。先天中玄宗戡內難懷貞投水死。
---
　　駙馬張垍以太常卿、翰林院供奉官贊相禮儀雍容有度。玄宗心悅之謂垍曰「朕罷希烈相以卿代之。」垍謝不敢當。楊貴妃知之以告楊國忠。楊國忠深忌之。時安祿山入朝玄宗將加宰相命垍草詔。國忠諫曰「祿山不識文字命之為相恐四夷輕於唐。」玄宗乃止。及安祿山歸范陽詔高力士送於長樂陂。力士歸玄宗問曰「祿山喜乎」力士對曰「祿山恨不得宰相頗有言。」國忠遽曰「此張垍告之也。」玄宗不察國忠之誣疑垍漏泄大怒。黜垍為盧溪郡司馬兄均為建安郡司馬弟垹為宜春郡司馬。
---
第二十二章釐革
---
　　武德九年十一月太宗始躬親政事詔曰「有隋御宇政刻刑煩。上懷猜阻下無和暢。致使朋友游好慶弔不通卿士聯官請問斯絕。自今已後宜革前弊庶上下交泰品物咸通。佈告天下使知朕意。」由是風俗一變澆漓頓革矣。
---
　　故事江南天子則白帢帽公卿則巾褐裙襦。北朝雜以戎狄之制。北齊有長帽、短靴、合褲襖子。朱紫玄黃各隨其好。天子多服緋袍。隋代帝王貴臣多服黃紋綾袍、烏紗帽、九環帶、烏皮六合靴。百官常服同於走庶皆著黃袍及衫出入殿省。後烏紗帽漸廢貴賤通用折上巾以代冠用靴以代履。折上巾戎冠也靴胡履也咸便於軍旅。昔袁紹與魏武帝戰於官渡軍敗復巾渡河遁相倣效因以成俗。初用全幅皂向後襆髮謂之「襆頭」。周武帝裁為四腳武德以來始加巾子。至貞觀八年太宗初服翼善冠賜貴官進德冠因謂侍臣曰「襆頭起自周武帝蓋取便於軍容。今四海無虞當息武事。此冠頗採古法兼更類襆頭乃宜常服可取服。」褲褶通用此冠亦尋廢矣。
---
　　太史令傅奕博綜群言尤精《莊》、《老》以齊生死、混榮辱為事深排釋氏嫉之如仇。嘗至河東遇彌勒塔士女輻輳禮拜。奕長揖之曰「汝往代之聖人我當今之達士。」奕上疏請去釋教其詞曰「佛在西域言妖路遠。漢譯胡書恣其假托。故不忠不孝削髮而揖君親游手游食易服以逃租稅。凡百黎庶不察根源乃追既往之罪虛覬將來之福。佈施一錢希萬倍之報持齋一日期百日之糧。」又上論十二首高祖將從之會傳位而止。
---
　　舊制京城內金吾曉暝傳呼以戒行者。馬周獻封章始置街鼓俗號「鼕鼕」公私便焉。有道人裴翛然雅有篇詠善畫好酒常戲為《渭川歌》詞曰「遮莫鼕鼕鼓須傾湛湛杯。金吾儻借問報道玉山頹。」甚為時人所賞。
---
　　姜晦為吏部侍郎性聰悟識理體。舊制吏曹舍宇悉布棘以防令史為與選人交通。及晦領選事盡除之大開銓門示無所禁。私引置者晦輒知之召問莫不首伏。初朝庭以晦改革前規咸以為不可。竟銓綜得所賄賂不行舉朝歎伏。
---
　　高宗欲用郭待舉、岑長倩、郭正一、魏玄同等知政事謂中書令崔知溫曰「待舉等歷任尚淺且令參知政事未可即卿等同名稱也。」自是外司四品以下官知政事者以「平章」為名自待舉始也。
---
　　自武德至長安四年已前僕射並是正宰相。故太宗謂房玄齡等曰「公為宰相當大開耳目求訪賢哲。」即其事也。神龍初豆盧欽望為僕射不帶同中書門下三品不敢參議政事後加「知軍國事」。韋安石為僕射東都留守自後僕射不知政事矣。
---
　　自古帝王必躬籍田以展三推終畝之禮。開元二十三年正月玄宗親耕於洛陽東門之外。諸儒奏議以古者耦耕以一撥為一推其禮久廢。今用牛耕宜以一步為一推。及行事太常卿奏三推而止。於是公卿以下皆過於古制。
---
　　隋制員外郎、監察御史亦吏部注誥詞即尚書、侍郎為與之。自貞觀已後員外郎盡制授。則天朝御史始制授。肅宗於靈武即大位以強寇在郊始令中書以功狀除官非舊制也。
---
　　武德、貞觀之代宮人騎馬者依《周禮》舊儀多著冪羅雖發自戎夷而全身障蔽。永徽之後皆用帷帽施裙到頸為淺露。顯慶中詔曰「百家家口咸廁士流。至於衢路之間豈可全無障蔽比來多著帷帽遂棄冪羅曾不乘車只坐簷子。過於輕率深失禮容。自今已後勿使如此。」神龍之末冪羅始絕。開元初宮人馬上始著胡帽靗妝露面士庶咸效之。天寶中士流之妻或衣丈夫服靴衫鞭帽內外一貫矣。
---
　　開元中天下無事。玄宗聽政之後從禽自娛。又於蓬萊宮側立教坊以習倡優曼衍之戲。酸棗尉袁楚客以為天子方壯宜節之以雅從禽好鄭、衛將蕩上心。乃引由余、太康之義上疏以諷。玄宗納之遷下邽主簿而好樂如初。自周衰樂工師散絕迨漢制但紀其鏗鏘不能言其義。晉末中原板蕩夏音與聲俱絕。後魏、周、齊悉用胡樂奏西涼伎慆心堙耳極而不反。隋平陳因清商而制雅樂有名無實五音虛懸而不能奏。國初始采珽宮之義備九變之節然承衰亂之後當時君子無能知樂。泗濱之磬貯於太常。天寶中乃以華原石代之。問其故對曰「泗濱聲下調之不能和得華原石考之乃和。」因而不改。
---
　　玄宗北巡狩至於太行坂路隘逢椑車問左右曰「車中何物」曰「椑。《禮》云天子即位為椑歲一漆之示存不忘亡也。出則載以從先王之制也。」玄宗曰「焉用此。」命焚之。天子出不以椑從自此始也。
---
　　玄宗嘗謁橋陵至金粟山睹崗巒有龍盤鳳翔之勢謂左右曰「吾千秋後宜葬此地。」寶應初追述先旨而置山陵焉。　　舊制宰相臣常於門下省議事謂之政事堂。故長孫無忌、魏徵、房玄齡等以他官兼政事者皆云「知門下省事」。弘道初裴炎自侍中轉中書令執朝政始移政事堂於中書省至今以為故事。
---
　　國初因隋制以吏部典選主者將視其人核之吏事。始取州、縣、府、寺疑獄課其斷決而觀其能否。此判之始焉。後日月淹久選人滋多案牘淺近不足為準。乃采經籍古義以為問目。其後官員不充選人益眾乃徵僻書隱義以試之唯懼選人之能知也。遒麗者號為「高等」拙弱者號為「藍羅」至今以為故事。開元中裴光庭為吏部始循資格以一賢愚。遵平轍者喜其循常負材用者受其抑屈。宋璟固爭不得。及光庭卒有司定諡其用循資格非獎勸之道諡為「克平」。《周禮》大司徒掌選士之道。春秋之時卿士代祿選士之制闕焉。秦承國制所資武力任事者皆刀筆俗吏不由禮義以至於亡。漢因秦制未遑條貫。漢高祖十一年始下求賢之詔。武帝元光元年始令郡國舉孝廉各一人貢舉之法起於此矣。元帝令光祿勛舉四科以吏事。後漢令郡國舉孝廉。魏、晉、宋、齊互有改易。隋煬帝改置明、進二科。國家因隋制增置秀才、明法、明字、明算併前為六科。武德則以考功郎中試貢士。貞觀則以考功員外掌之。士族所趨唯明、進二科而已。古唯試策貞觀八年加進士試經史。調露二年考功員外劉思立奏二科並帖經。開元二十四年李昂為考功性剛急不容物乃集進士與之約曰「文之美惡悉知之矣。考校取捨存乎至公。如有請托於人當悉落之。」昂外舅嘗與進士李權鄰居相善為言之於昂。昂果怒集貢士數權之過。權曰「人或猥知竊聞之於左右非求之也。」昂因曰「觀眾君子之文信美矣。然古人有言瑜不掩瑕忠也。其有詞或不安將與眾詳之若何」眾皆曰「唯。」及出權謂眾人曰「向之斯言意屬吾也。昂與此任吾必不第矣。文何籍為乃陰求瑕。他日昂果摘權章句小疵榜於通衢以辱之。權引謂昂曰「禮尚往來。來而不往非禮也。鄙文之不臧既得而聞矣。而執事有雅什嘗聞於道路愚將切磋可乎」昂怒而應曰「有何不可」權曰「『耳臨清渭洗心向白雲閒。』豈執事辭乎」昂曰「然。」權曰「昔唐堯衰怠厭卷天下將禪許由。由惡聞故洗耳。今天子春秋鼎盛不揖讓於足下而洗耳何哉」昂聞惶駭訴於執政以權不遜遂下權吏。初昂以強愎不受屬請及有吏議求者莫不允從。由是庭議以省郎位輕不足以臨多士。乃使吏部侍郎掌焉。憲司以權言不可窮竟乃寢罷之。
---
　　肅宗初即位在彭原。第五琦以言事得召見請於江淮分置租庸使市輕貨以濟軍須。肅宗納之拜監察御史。房琯諫曰「往者楊國忠厚斂以怒天下今已亂矣。陛下即位以來人未見德。琦聚斂臣也今復寵之是除一國忠用一國忠也。將何以示遠方收人心乎」肅宗曰「今天下方急六軍之命若倒懸然無輕貨則人散矣。卿惡琦可也何所取財」琯不能對。卒用琦策驟遷御史中丞改鑄乾元錢一以當十。又遷戶部侍郎、平章事兼知度支租庸使。俄被放黜。代宗即位復判度支鹽鐵事。永泰初奏准天下鹽斗收一百文迄今行之。
---
　　元載既伏誅代宗始躬親政事勵精求理。時常袞當國竭節奉公天下翕然有昇平之望。袞奏罷諸州團練、防禦等使以節財省費。便令刺史主當州軍事司馬同副使專押軍案。判司本帶參軍便令司兵判兵事司倉判軍糧司士判甲仗。士人團練春夏放歸秋冬追集。其刺史官銜既有持節諸軍事使司軍旅。司馬即同副使之任。司兵參軍即是團練使判官。代宗並從之。袞獨出群擬為戢兵之漸持衡數歲時用小康焉。
---
第二十三隱逸
---
　　孫思邈華原人七歲就學日諷千言。及長善譚《莊》《老》百家之說。周宣帝時以王室多故隱於太白山。隋文帝輔政征為國子博士不就。常謂人曰「過是五十年當有聖人出吾方助之以濟生人。」太宗召詣京師嗟其顏貌甚少謂之曰「故知有道者誠可尊重羨門之徒豈虛也哉」將授之以爵位固辭不受。高宗召拜諫議大夫又固辭。時年九十餘而視聽不衰頗明推步導養之術。時范陽盧照鄰有盛名於朝而染惡疾嗟稟受之不同昧彭殤之殊致嘗問於思貌曰「名醫愈疾其道如何」對曰「吾聞善言天者必本之於人。天有四時五行寒暑迭代其運轉也和而為雨怒而為風凝為霜雪張為虹蜺此天地之常數。人有四肢五藏一覺一寐呼吸吐納精氣往來流而為榮衛彰而為氣色發而為聲音此人之常數也。陽用其精陰用其形天人之所同也。及其失也蒸則生熱否則生寒結而為瘤贅陷而為癰疽奔而為喘乏竭而為焦枯沴發乎面變動乎形推此以及天則兆亦如之。故五緯盈縮星辰錯行日月薄蝕彗孛流飛此又天文之危沴也。寒暑不時此天地之蒸否也。石立土踴此天地之瘤贅也。山崩地陷此天地之癰疽也。奔風暴雨此天地之喘乏也。雨澤不降川瀆涸竭此天地之焦枯也。良醫導之以藥石救之以針劑。聖人和之以至德輔之以人事。故體有可癒之疾天地有可消之災也。」又曰「膽欲大而心欲小智欲圓而行欲方。《詩》曰『如臨深淵如履薄冰。』謂小心也。』赳赳武夫公侯千城。』謂大膽也。不為利回不為義疚仁之方也。見幾而作不俟終日智之圓也。」制授承務郎直尚藥局。永徽初卒遺令薄葬不設明器牲牢之奠。月餘顏色不變舉屍入棺如空焉。時人疑其屍解矣。
---
　　朱桃椎蜀人也。澹泊無為隱居不仕披裘帶索沉浮人間。竇軌為益州聞而召之遺以衣服逼為鄉正。桃椎不言而退逃入山中夏則裸形冬則樹皮自覆。凡所贈遺一無所受。每織芒屩置之於路見者皆言「朱居士屩也。」為鬻取米置之本處。桃椎至夕取之終不見人。高士廉下車深加禮敬召之至降階與語桃椎不答瞪目而去。士廉每加優異蜀人以為美譚。
---
　　張果老先生者隱於恒州枝條山往來汾晉。時人傳其長年秘術耆老咸云「有兒童時見之自言數百歲。」則天召之佯屍於妒女廟前後有人復於恒山中見。至開元二十三年刺史韋濟以聞詔通事舍人裴晤馳驛迎之。果對晤氣絕如死。晤焚香啟請宣天子求道之意須臾漸蘇。晤不敢逼馳還奏之。乃令中書舍人徐嶠、通事舍人盧重玄齎璽書迎之。果隨嶠至東都於集賢院肩輿入宮備加禮敬。公卿皆往拜謁。或問以方外之事皆詭對。每云「餘是堯時丙子年生。」時人莫能測也。又云「堯時為侍中。」善於胎息累日不食時進美酒及三黃丸。尋下詔曰「恒州張果老方外之士也。跡先高上心入窅冥是混光塵應召城闕。莫知甲子之數且謂羲皇上人。問以道樞盡會宗極。今將行朝禮爰申寵命。可銀青光祿大夫仍賜號通玄先生。」累策老病請歸恒州賜絹三百疋拜扶持弟子二人拜給驛舁至恒州。弟子一人放回一人相隨入山。無何壽終或傳屍解。
---
　　盧藏用始隱於終南山中。中宗朝累居要職。有道士司馬承禎者睿宗迎至京將還藏用指終南山謂之曰「此中大有佳處何必在遠。」承禎徐答曰「以僕所觀乃仕宦捷徑耳。」藏用有慚色。藏用博學工文章善草隸投壺彈琴莫不盡妙。未仕時嘗辟谷練氣頗有高尚之致。及登朝附權要縱情奢逸卒陷憲綱悲夫
---
　　司馬承禎字子征隱於天台山自號白雲子有服餌之術。則天、中宗朝頻征不起。睿宗雅尚道教稍加尊異承禎方赴召。睿宗嘗問陰陽術數之事承禎對曰「《經》云『損之又損之以至於無為。』且心目一覽知每損之尚未能已豈復攻乎異端而增智慮哉」睿宗曰「理身無為則清高矣理國無為如之何」對曰「國猶身也《老子》曰『遊心於澹合氣於漠順物自然而無私焉而天下理。』《易》曰『聖人者與天地合其德。』是知天不言而信不為而成。無為之旨理國之要也。」睿宗深加賞異。無何苦辭歸乃賜寶琴、花帔以遣之。工部侍郎李適之賦詩以贈焉。當時文士無不屬和。散騎常侍徐彥伯撮其美者三十一首為制《序》名曰《白雲記》見傳於代。
---
　　王希夷徐州人孤貧好道。父母終為人牧羊取傭供葬畢隱於嵩山。師事道士得修養之術。後居兗州徂徠山刺史盧齊卿就謁因訪以政事。希夷曰「孔子曰『己所不欲勿施於人。』可以終身行之矣。」玄宗東封敕州縣禮致時已年九十六。玄宗令張說訪其道義說甚重之。以年老不任職事。乃下詔曰「徐州處士王希夷絕聖去智抱一居貞久謝囂塵獨往林壑。屬封巒展禮側席旌賢賁然來思應茲嘉召。雖紆綺季之跡已過伏生之年。宜命秩以尊儒俾全高於上齒。可中散大夫、守國子博士特聽還山。」仍令州縣歲時贈束帛羊酒並賜帛一百疋。
---
　　元愷博學善天文然恭慎未嘗言之。宋璟與之同鄉曲將加薦舉兼遺米百石皆拒而不受。元行衝為刺史邀至州問以經義因遺衣服。愷辭曰「微軀不宜服新麗恐不勝其美以速咎也。」行衝乃泥污而與之不獲已而受。及還家取素絲五兩以酬之曰「義不受過望之財。」
---
　　白履中博涉文史隱居大梁時人號為梁丘子。開元中王志愔表薦堪為學官可代馬懷素、褚無量入閣侍讀。乃征赴京師履中辭以老疾不任職事。授朝散大夫尋請歸鄉。手詔曰「卿孝悌立身靜退敦俗年過從耄不雜風塵。盛德早聞通班是錫。豈唯精賁山藪實欲獎勸人倫。且游上京徐還故里。」遂停留數月。
---
　　玄宗征嵩山隱士盧鴻三詔乃至。及謁見不拜但磬折不已。問其故鴻對曰「臣聞《老子》云『禮者忠信之薄。』不足可依。山臣鴻敢不忠信奉見。」玄宗異之召入賜宴拜諫議大夫賜以章服並辭不受。乃給米百石絹五百疋還隱居之所。
---
第二十四褒錫
---
　　高祖嘗幸國學命徐文遠講《孝經》僧惠乘講《金剛經》道士劉進嘉進《老子》。詔劉德明與之辯論於是詰難蠭起三人皆屈。高祖曰「儒、玄、佛義各有宗旨劉、徐等並當今杰才德明一舉而蔽之可謂達學矣。」賜帛五十疋。時有國子司業蓋文達涉經史明三《傳》。竇抗為冀州集諸儒士令相論難。時劉焯、劉執思、孔穎達、劉彥衡旨在坐。既相酬答文達所言皆出其意表。竇大奇之因問「蓋生就誰學」劉焯對曰「此生岐嶷出自天然以多問寡焯為師導。」竇曰「可謂冰生於水而寒於水也。」
---
　　貞觀末房玄齡避位歸第。時天旱太宗將幸芙蓉園以觀風俗。玄齡聞之戒其子弟曰「鑾輿必當見幸。」亟使灑掃備饌。俄頃太宗果先幸其第便載入宮。其夕大雨咸以為憂賢之應。
---
　　貞觀十七年太宗圖畫太原倡義及秦府功臣趙公長孫無忌、河間王孝恭、蔡公杜如晦、鄭公魏徵、梁公房玄齡、申公高士廉、鄂公尉遲敬德、鄖公張亮、陳公侯君集、盧公程知節、永興公虞南、渝公劉政會、莒公唐儉、英公李搩、胡公秦叔寶等二十四人於凌煙閣。太宗親為之贊褚遂良題閣閻立本畫。及侯君集謀反伏誅太宗與之訣流涕謂之曰「吾為卿不復上凌煙閣矣」
---
　　魏徵有大志大恥小節博通群書頗明王霸之術。隋末為道士初仕李密密敗歸國。後為竇建德所執建德敗委質於隱太子。太子誅太宗稍任用前後諫二百餘奏無不稱旨。太子承乾失德魏王泰有奪嫡之漸。太宗聞而惡之謂侍臣曰「當今朝臣忠謇無逾魏徵。我遣輔太子用絕天下之望。」乃以為太子太師征以疾辭。詔答曰「漢之太子四皓為助。朕之賴卿即其義也。知公疾病可臥護之。」征宅無堂太宗將營小殿輟其材以賜之五日而就。遣使齎以素褥布被賜之遂其所尚。及疾亟太宗幸其弟撫之流涕問其所欲。征曰「嫠不恤緯而憂宗社之隕。」征狀貌不逾中人而素有膽氣善得人主意。身死之日知與不知莫不痛惜。
---
　　李綱詹事隱太子嘗至溫湯綱以小疾不從。有進魚者太子召饔者鱠之時唐儉、趙元楷在坐皆自言能為鱠太子謂之曰「飛刀鱠鯉調和鼎食公等善之。至於審諭弼諧固屬李綱矣。」於是送絹二百疋以遺之。數諫太子鬱鬱不得志辭以年老乃乞骸骨。
---
　　高宗初立為太子李勣詹事仍同中書門下三品自勣始也。太宗謂之曰「我兒初登儲貳故以宮府相委勿辭屈也。」勣嘗有疾醫診之曰「須龍須灰方可。」太宗剪須以療之服訖而愈。勣頓首泣謝。他日顧謂勣曰「朕當屬卿以孤幼思之無逾公者往不負李密豈負於朕哉」勣流涕而致謝噬指出血俄而沉醉解御服以覆之。
---
　　唐九征為御史監靈武諸軍。時吐蕃入寇蜀漢九征率兵出永昌郡千餘里討之累戰皆捷。時吐蕃以鐵索跨漾水、濞水為橋以通西洱河蠻築城以鎮之。九征盡刊其城壘焚其二橋命管記癌丘均勒石於劍川建鐵碑於滇池以紀功焉。俘其魁帥以還。中宗不時加褒賞左拾遺呼延皓論之乃加朝散大人拜侍御史賜繡袍、金帶、寶刀、累遷汾州刺史。開元末與吐蕃贊普書云「波州鐵柱唐九征鑄。」即謂此是也。
---
　　開元初左常侍褚無量與光祿卿馬懷素隔日侍讀。詔曰「朕於百事考之無如文籍先王要道盡在於斯。是欲令經史詳備聽政之暇遊心觀覽。」無量等奉詔整理內庫書。至六年分部上架畢制文武百官入乾元殿東廊觀察移時乃出。於是賜無量等束帛有差。
---
　　賀知章自太常少卿遷禮部侍郎兼集賢學士一日並謝二恩。特源乾曜與張說同秉政乾曜問說曰「賀公久著盛名今日一時兩加榮命足為學者光耀。然學士與侍郎何者為美」說對曰「侍郎自皇朝已來為衣冠之華選自非望實具美無以居之。雖然終是具員之英又非往賢所慕。學士者懷先王之道為縉紳軌儀蘊揚、班之詞彩兼游、夏之文學始可處之無愧。二美之中此為最矣。」
---
　　張說既致仕在家修養乃乘閒往景山之陽於先塋建立碑表。玄宗仍賜御書碑額以寵之。其文曰「嗚呼積善之墓。」與宣父延陵季子墓志同體也。朝野以為榮。及說薨玄宗親制神道碑其略曰「長安中公為鳳閣舍人屬鱗台監張易之誣構大臣作為飛語。御史大夫魏元忠即其丑正必以中傷。天後致投杼之疑中宗憂掘蠱之變。是時敕公為證啗以右職。一言刺回四國交亂。公重為義死且不辭庭辯無辜中旨有忤左右為之惕息而公以之抗詞。友元忠之塋魂出太子於坑陷。人謂此舉義重於生由是長流欽州守正故也。」文多不盡載。
---
　　右補闕毋博學有著述才上表請修古史先擢日目以進。玄宗稱善賜絹百疋。性不飲茶制《代茶餘序》其略曰「釋滯銷壅一日之利暫佳瘠氣侵精終身之累斯大。獲益則歸功茶力貽患則不為茶災。豈非福近易知禍遠難見。」直集賢無何以熱疾暴終。初夢著衣冠上比北邙山親友相送及至山頂回顧不見一人意惡之。及卒僚友送至北邙山咸如所夢。玄宗聞而憚之贈朝散大夫。
---
　　自漢魏以來歷代皆封孔子後或為褒城侯或號褒聖侯。至開元二十七年詔冊孔子為文宣王其嗣褒城侯改封文宣王。令右丞相裴耀卿攝太尉持節就國子監冊命訖有司奠祭樂用宮懸八佾之舞。詔曰「弘我王化在乎儒術。皆發揮此道啟迪含靈則生人以來未有如夫子也。所謂自天攸縱將聖多能德配乾坤身揭日月。故能致天下之太平成天下之大經。美政教移風俗君君臣臣父父子子人到於今受其賜不其猗歟」文多不盡載。
---
第二十五章懲戒
---
　　太宗嘗與侍臣泛舟春苑池中有異鳥隨波容與太宗擊賞數四詔坐者為詠召閻立本寫之。閣外傳呼云「畫師閻立本。」立本時為主爵郎中奔走流汗俯伏池側手揮丹青不堪愧赧。既而戒其子曰「吾少好讀書倖免面牆。緣情染翰頗及儕流。唯以丹青見知躬廝養之務辱莫大焉汝宜深戒勿習此也。」
---
　　高宗朝姜恪以邊將立功為左相閻立本為右相。時以年飢放國子學生歸又限令史通一經。時人為之語曰「左相宣威沙漠右相馳譽丹青。三館學生放散五臺令史明經。」以末技進身者可為炯戒。
---
　　劉仁軌為給事中與中書令李義府不協出為青州刺史。時有事遼海義府逼仁軌運糧果漂沒敕御史袁異式按之。異式希義府意遇仁軌不以禮或對之猥泄曰「公與當朝仇者為誰何不引決」仁軌曰「乞方便。」乃於房中裂布將頭自縊。少頃仁軌出曰「不能為公死。劉仁軌豈失卻死耶」坐此除名。大將軍劉仁願克百濟奏以為帶方州刺史。仁願凱旋高宗謂之曰「卿將家子處置補署皆稱朕意何也」仁願拜謝曰「非臣能為乃前青州刺史教臣耳。」遽發詔徵之至則拜大司憲御史大夫也。初仁軌被徵次於萊州驛舍於西廳。夜已久有御史至驛人曰「西廳稍佳有使止矣。」御史曰「誰」答曰「帶方州刺史。」命移仁軌於東廳。既拜大夫此御史及異式俱在臺內不自安。仁軌慰之曰「公何瘦也無以昔事不安耶知君為勢家所逼。仁軌豈不如韓安國但恨公對仁軌臥而泄耳。」又謂諸御史曰「諸公出使當舉冤滯發明耳目興行禮義無為煩擾州縣而自重其權。」指行中御史曰「只如某御史夜到驛驛中東廳、西廳復有何異乎若移乃公就東廳豈忠恕之道也願諸公不為也。」仁軌後為左僕射與中書令李敬玄不協。時吐蕃入寇敬玄奏仁軌徵之。軍中奏請多為敬玄所掣肘。仁軌表敬玄知兵事敬玄固辭。高宗曰「仁軌須朕朕亦行之卿何辭」敬玄遂行大敗於青海時議稍少之。始仁軌既官達其弟仁相在鄉曲升沉不同遂構嫌恨與軌別籍每於縣祗奉戶課。或謂之曰「何不與給事同籍五品家當免差科。」仁相曰「誰能向狗尾底避陰涼」兄弟以榮賤致隔者可為至戒。
---
　　楊昉為左丞時宇文化及子孫理資蔭朝庭以事隔兩朝且其家親族亦眾多為言者。所司理之至於左司。昉未詳其案狀訴者以道理已成無復疑滯勃然逼昉。昉曰「適朝退未食食畢當詳案。」訴者曰「公云未食亦知天下有累年羈旅訴者乎」昉遽命案立批之曰「父殺隋主子訴隋資。生者猶配遠方死者無宜更敘。」時人深賞之。
---
　　婁師德以殿中充河源軍使。永和中破吐蕃於白羊澗八戰七勝優詔褒美授左驍衛郎將。高宗手詔曰「卿有文武才幹故授卿武職勿辭也。」累遷納言。臨終數日寢興不安無故驚曰「拊我背者誰」侍者曰「無所見。」乃獨言若有所爭者曰「我壽當八十今追我何也」復自言「往為官誤殺二人減十年。」詞氣若有屈伏俄而氣絕。以婁公之明恕尚不免濫為政者得不慎歟
---
　　李義府定策立則天自中書舍人拜相與許敬宗居中用事連起大獄誅鋤將相道路以目駭。入則諂諛出則姦宄賣官鬻獄海內囂然。百寮畏憚如畏天后。高宗知其罪狀謂之曰「卿兒子女婿皆不謹慎多作罪過。今且為卿掩覆勿復如此」義府憑恃則天不虞高宗加怒勃然變色腮頸俱起徐對曰「誰向陛下道此」高宗曰「但知我言何須問我所從得耶」義府怫然竟不引過緩步而出。會右金吾倉曹楊仁穎奏其贓污詔劉祥道並三司鞠之。獄成長流巂州朝野莫不稱慶。或作「河間道元帥劉祥道破銅山賊李義府露布」榜之通衢。義府先取人奴婢及敗一夕奔散各歸其家。露布云「混奴婢而亂放各識家而競入。」乾封初大赦唯長流人不許還。義府憤恚而死海內快之。
---
　　劉思立任考功員外子憲為河南尉。思立今日亡明日選人有索憲闕者。吏部侍郎馬載深咨嗟以為名教所不容乃書其無行注名籍。朝庭咸曰「直。銓綜流品之司可謂振理風俗。」其人比出選門為眾目所視眾口所訐亦趑趄而失步矣。自垂拱之後斯風大壞苟且公行無復曩日之事。
---
　　王義方初拜御史意望殊高忽略人間細務。買宅酬直訖數日對賓朋忽驚指庭中雙青梧樹曰「此忘酬直。」遽召宅主付直四千。賓朋曰「侍御貴重不知交易。樹當隨宅無別酬例。」義方曰「此嘉樹不比他也。」及貶黜或問其故答曰「初以居要津作宰相示大耳。」初義方將彈李義府懼不捷沉吟者久之獨言曰「可取萬代名耶循默以求達耶」他日忽言曰「非但為國除蠹亦乃名在身前」遂彈焉。坎坷以至於終。
---
　　高宗大漸顧命裴炎輔少主。既而則天以太后臨朝中宗欲以后父韋玄貞為侍中並乳母之子五品官。炎爭以為不可。中宗不悅謂左右曰「我讓國與玄貞豈不得何為惜侍中」炎懼遂與則天定策廢中宗為廬陵王幽於別所。則天命炎及中書侍郎劉禕之率羽林兵入左右承則天旨扶中宗下殿。中宗曰「我有何罪」則天曰「汝欲將天下與韋玄貞何得無罪」炎居中執權親授顧托未盡匡救之節遽行伊、霍之謀神器假人為獸傅翼其不免也宜哉
---
　　張由古有吏才而無學術累歷臺省。嘗於眾中歎班固大才而文章不入《文選》。或謂之曰「《兩都賦》、《燕山銘》、《典引》等並入《文選》何為言無」由古曰「此並班孟堅文章何關班固事」聞者掩口而笑。又謂同官曰「昨買得《王僧孺集》大有道理。」杜文範知其誤應聲曰「文範亦買得《張佛袍集》勝於僧孺遠矣。」由古竟不之覺。仕進者可不勉歟
---
　　周矩為殿中侍御史大夫蘇味道待之甚薄屢言其不了事。矩深以為恨。後味道下獄敕矩推之矩謂味道曰「嘗責矩不了事今日了公事也。好答辯」味道由是坐誅。
---
　　嚴識玄為鞏令中書舍人路敬潛黜陟河南道使還次鞏。識玄自以初蒞復以敬潛使還頗有慢色雖郊迎之纔上馬弛鐙揖鞭而已。敬潛怒攝而案之曰「郊外遠迎故違明敕。馬上高揖深慢王人。禮律有違恭倨無准。仰具之。」識玄拜伏流汗乃舍之。後轉魏州刺史為魏令李懷讓所辱。俄又俱為兵部郎中既同曹局亦難以為容。舉朝以為深戒。
---
　　李知白為侍中子弟纔總角而婚名族識者非之「宰相當存久遠敦風俗奈何為促薄之事耶」
---
　　惠妃武氏有專房之寵將奪嫡王皇后性妒稍不能平。玄宗乃廢后為庶人膚受日聞次及太子。太子之將廢也玄宗訪於張九齡。九齡對曰「太子天下本也動之則搖人心。自居東宮未聞大惡。臣聞父子之道天性也。子有過父恕而掩之無宜廢絕。且其惡狀未著恐外人窺之傷陛下慈父之道。」玄宗不悅隱忍者久之。李林甫秉政陰申計於武妃將立其子以自固。武妃亦結之。乃先黜九齡而廢太子。太子同鄂王瑤、光王琚同日並命海內痛之號為「三庶」。太子等既受冤死武妃及左右屢見為祟宮中終夜相恐或聞鬼哭聲。召巫覡視之皆曰「三庶為厲。」先是收鄂王、光王行刑者射而瘞之乃命改葬而酬之。武妃死其厲乃息。玄宗乃立肅宗為太子林甫之計不行惕然懼矣。三庶以二十五年四月二十三日死武妃至十二月而斃識者知有神道焉。
---
　　天寶中李林甫為相專權用事。先是郭元振、薛訥、李適之等咸以立功邊陲入參鈞軸。林甫懲前事遂反其制始請以蕃人為邊將冀固其權。言於玄宗曰「以陛下之雄才國家富強而諸蕃未滅者由文吏為將怯懦不勝武事也。陛下必欲滅四夷威海內莫若武臣武臣莫若蕃將。夫蕃將生而氣雄少養馬上長於陣敵此天性然也。若陛下感而將之使其必死則狄不足圖也。」玄宗深納之始用安祿山卒為戎首。雖理亂安危繫之天命而林甫姦宄實生亂階。痛矣哉
---
第二十六章勸勵
---
　　徐文遠齊尚書令孝嗣之孫江陵被虜至長安家貧無以自給。兄林鬻書為事。文遠每閱書肆不避寒暑遂通《五經》尤精《左氏》。仕隋國子博士越王侗以為祭酒。大業末洛經飢饉因出樵採為李密所得。密即其門人也令文遠南面坐率其徒屬北面拜之。遠謂密曰「將軍欲為伊、霍繼絕扶傾鄙雖遲暮猶願盡力。若為莽、卓迫險乘危老夫耄矣無能為也。」密謝曰「敬聞命矣。」密敗歸王充。充亦曾受業見之大悅給其廩食。文遠每見充必盡敬拜之。或問曰「聞君倨見李密而敬王公何也」答曰「李密君子能受酈生之揖王公小人有殺故人之義。相時而動豈不然歟」入朝遷拜國子博士甚為太宗所重。孫有功為司刑卿持法寬平天下賴之。
---
　　趙郡王孝恭少沉敏有識量。及為佐命元勳身極崇盛。嘗謂所親「吾所居宅微為壯麗非吾心也。將賣之別管一所粗充事而已。身沒之後諸子若才守此足矣不才冀免他人所利也。」事未果暴薨。
---
　　宋守敬為吏清白謹慎累遷臺省終於絳州刺史。其任龍門丞年已五十八數年而登列岳。每謂寮曰「公輩但守清白何憂不遷俗云『雙陸無休勢』余以為仕宦亦無休勢各宜勉之。」
---
　　狄光嗣仁傑長子也歷淄、許、貝等州刺史。居喪備禮睿宗朝起復太府少卿。光嗣頻表不赴。乃降敕曰「朕念卿家門忠於王室奪卿情理以展殊恩。屢表固陳詞理懇至循環省覽有足可矜。今遂所請用勸浮薄。待卿情理云畢更俟後命。」仍編入史。
---
　　趙武蓋少孤生於河右遂狎弋獵獲鮮禽以膳其母。母勉之以學武蓋不從母歔欷謂曰「汝不習典墳而肆情畋獵吾無望及」不御所膳。感激而學焉數年博通經史進士擢第侍御史著《河西人物志》有集行於代。
---
　　趙彥昭兵部侍郎知政事封耿國公。睿宗朝左授岳州司馬而終。張說為岳州著《五君詠》述彥昭曰「耿公山嶽靈思遠神亦妙。鷙鳥峻操立哀玉振清調。葉贊休明啟恩華日月照。何意瑤臺雲風吹落紅繳。湘流下潯陽灑淚一投弔。」為時賢器重如此。
---
　　韓思彥以御史巡察於蜀。成都富商積財巨萬兄弟三人分資不平爭訴。長吏受其財賄不決與奪。思彥推案數日令廚者奉乳自飲訖以其餘乳賜爭財者謂之曰「汝兄弟久禁當飢渴可飲此乳。」纔遍兄弟竊相語遂號哭攀援相咬肩膊良久不解但言曰「蠻夷不識孝義惡妻兒離間以至是。侍御豈不以兄弟同母乳耶」復擗踴悲號不自勝左右莫不流涕。請同居如初。思彥以狀聞敕付史官時議美之。
---
　　張汯自左拾遺左授許州司戶有侍佐自相毆競者汯曰「禮宗賢尚齒者重耆德也。奈何耆舊而有喧競此牧宰之政不行耳。汯主司戶忝參其議。」乃舉罰刺史以下俸行鄉飲之禮競者慚謝而退。風俗為之改焉。
---
　　開元初工部尚書魏知古卒。宋璟聞之歎曰「叔向古之遺直子產古之遺愛能兼之者其魏公乎」
---
第二十七章酷忍
---
　　太宗征遼東留侍中劉洎與高士廉、馬周輔太子於定州監國。洎兼左庶子總吏、禮、戶三尚書事。太宗謂之曰「我今遠征使爾輔翊太子。社稷安危所寄尤重爾宜深識我意。」洎對曰「願陛下無憂大臣有僣失者臣謹即行誅。」太宗以其言發無端甚怪之。誡之曰「君不密則失臣臣不密則失身。卿性疏而太健必以自敗。深宜誡慎以保終吉。」及征遼還太宗有疾洎從外至因大悲泣曰「疾如此獨可憂聖躬耳」黃門侍郎褚遂良誣奏洎云「國家之事不足慮也。正當輔少主行伊、霍之事耳。大臣有異志誅之自然定矣。」太宗疾愈詔問其故。洎以實對遂良執證之。洎引馬周以自明。及問周言如洎所陳。遂良固執曰「同諱之耳。」遂賜洎死。遂良終於兩朝多所匡正及其敗也咸以為陷洎之報焉。
---
　　吳王恪母曰楊妃煬帝女也。恪善騎射太宗尤愛之。承乾既廢立高宗為太子又欲立恪。長孫無忌諫曰「晉王仁厚守文之良主也。且舉棋不定前哲所戒。儲位至重豈宜數易」太宗曰「朕意亦如此不能相違阿舅後無悔也。」由是恪與無忌不協。高宗即位房遺愛等謀反敕無忌推之。遺愛希旨引恪冀以獲免。無忌既與恪有隙因而斃恪。臨刑罵曰「長孫無忌竊弄威權搆害良善。若宗社有靈當見其族滅」不久竟如其言。
---
　　高宗王皇后性長厚未嘗曲事上下。母柳氏外舅奭見內人尚官又不為禮。則天伺王后所不敬者傾心結之。所得賞賜悉以分佈。罔誣王后與母求厭勝之術。高宗遂有意廢之。長孫無忌以下切諫以為不可。時中書舍人李義府陰賊樂禍無忌惡之左遷璧州司馬。詔書未至門下李義府密知之問計於中書舍人王德儉。王德儉曰「武昭儀甚承恩寵上欲立為皇后。猶豫未決者直恐大臣異議耳。公能建策立之則轉禍為福坐取富貴。」義府然其計遂代德儉宿直叩頭上表請立武昭儀。高宗大悅召見與語賜寶珠一斗詔復舊官。德儉許敬宗之甥也。癭而多智時人號曰「智囊」。義府於是與敬宗及御史大夫崔義玄、中丞袁公瑜等觀時變而布腹心矣。高宗召長孫無忌、李勣、于志寧、褚遂良將議廢立。勣稱疾不至志寧顧望不敢對。高宗再三顧無忌曰「莫大之罪無過絕嗣。皇后無子今欲廢之立武士彠女何如」無忌曰「先朝以陛下托付遂良望陛下問其可否」遂良進曰「皇后出自名家先帝為陛下所娶伏事先帝無違婦德。愚臣不敢曲從上違先帝之旨。」高宗不悅而罷。翌日又言之。遂良曰「伏願再三審思。愚臣上忤聖顏罪當萬死。但得不負先帝甘心鼎鑊。」因置笏於殿階曰「還陛下此笏。」乃解巾叩頭流血。高宗大怒命引出。則天隔簾大聲曰「何不撲殺此獠」無忌曰「遂良受先帝顧命有罪不可加刑」翌日高宗謂李勣曰「冊立武昭儀遂良固執不從且止。」勣曰「陛下家事何須問外人。」許敬宗又宣言於朝曰「田舍兒剩種得十斛麥尚欲換舊婦。況天子富有四海立皇后有何不可關汝諸人底事而生異議」則天令人以聞高宗意乃定。遂廢王皇后及蕭淑妃為庶人囚之別院。高宗猶念之至其幽所見其門封閉極密唯通一竅以通食器惻然呼曰「皇后、淑妃何在復好在否」皇后泣而言曰「妾得罪廢棄以為宮婢何敢竊皇后名」言訖嗚咽。又曰「至尊思舊使妾再見日月望改此為回心院妾再生之幸。」高宗曰「朕即有處分。」則天知之各杖一百截去手投於酒甕中謂左右曰「令此兩嫗骨醉可矣。」初令宮人宣敕示王后后曰「願大家萬歲。昭儀長承恩澤死是吾分也。」次至淑妃聞敕罵曰「阿武狐媚翻覆至此百生千劫願我托生為貓兒阿武為老鼠吾扼其喉以報今日足矣」自此禁中不許養貓兒。頻見二人為祟被髮瀝血如死時狀。則天惡之命巫祝祈禱祟終不滅。
---
　　則天以長孫無忌不附己且惡其權深銜之。許敬宗希旨樂禍又伺其隙。會櫟陽人李奉節告太子洗馬韋季方、監察御史李巢交通朝貴有朋黨之事詔敬宗推問。敬宗甚急季方自殺。又搜奉節得私書與趙師者。遂奏言「趙師即無忌少發呼作趙師。陰為隱語欲謀反耳。」高宗泣曰「我家不幸親戚中頓有惡事。往年高陽公主與朕同氣與夫謀反。今阿舅復作噁心。近親如此使我慚見百姓其若之何」翌日又令審問敬宗奏曰「請准法收捕。」高宗又泣曰「阿舅果耳我決不忍殺之。」竟不引問配流黔州。則天尋使人逼殺之。涼州長史趙持滿與韓瑷、無忌姻親許敬宗懼為己患誣其同反。追至京考訊歎曰「身可殺詞不可辱」吏更代占而結奏之遂死獄中。屍於城西親戚莫敢視。友人王方翼歎曰「欒布之哭彭越大義也周文之掩枯骸至仁也。絕友之義蔽主之仁何以事君」遂具禮葬之。高宗義之不問。
---
　　周興、來俊臣等羅告天下衣冠遇族者不可勝紀。俊臣案詔獄特造十個大枷一曰定百脈二曰喘不得三曰突地吼四曰著即承五曰失魂魄六曰實同反七曰反是實八曰死豬愁九曰求即死十曰求破家。遭其枷者宛轉於地斯須悶絕。又有枷名尾棒名見即承復有鐵圈籠頭名號數十大略如此。又與其徒侯思止、衛遂忠等招集告事者數百人造《告密羅織經》一卷其意網羅平人織成反狀。每訊囚先布枷棒於地召囚前曰「此是作具。」見者魂魄飛越罕不自誣。由是破家者已千數。則天不下階序潛移六合矣。天授中春官尚書狄仁傑、天官侍郎任令暉、文昌左丞盧獻等五人並為所告。俊臣既以族人為功苟引之承反乃奏請一問即承同首例得減死。乃脅仁傑等令承反。仁傑歎曰「大周革命萬物維新。唐朝舊臣甘從誅戮。反是實。」俊臣乃少寬之。其判官王德壽謂仁傑曰「尚書事已爾且得免死。德壽今業已受驅策意欲求少階級憑尚書牽楊執柔可乎」仁傑曰「若之何」德壽曰「尚書昔在春官執柔任其司員外引可也。」仁傑曰「皇天后土遣仁傑自行此事。」以頭觸柱血流被面。德壽懼而謝焉。仁傑既承反所司但待日刑不復嚴備。仁傑求守者得筆硯拆被頭帛書之敘冤匿置於綿衣中謂德壽曰「時方熱請付家人去其綿。」德壽不之慮。仁傑子光遠得衣中書持以稱變得召見。則天覽之憫然問俊臣曰「卿言仁傑等反今子弟訴冤何多也」俊臣曰「此等何能自伏其罪臣寢處甚安亦不去巾帶。」則天使人視之俊臣遽命仁傑巾帶。使者將復命俊臣乃令德壽代仁傑等作《謝死表》代署附使者進之。則天召仁傑等謂曰「卿承反何也」仁傑等曰「向若不承反已死於枷棒矣。」則天曰「何為作《謝死表》。」仁傑等曰「無之。」出表示之乃知代署。仁傑等五人獲免。
---
　　孝敬帝仁孝英果甚為高宗所鍾愛。自升儲位敬禮大臣及儒學之士未嘗有過天下歸心焉。咸亨初留在京師監國。時關中飢甚孝敬令取廊下兵士糧視之見有食榆皮、蓬實者惻然哀之命家令等給米使足。其仁惠如此。先是義陽、宣城二公主以母得罪幽於掖庭垂三十年不嫁。孝敬見之驚憫遽奏出降。又請以沙苑地分借貧人。詔皆許之。則天大怒即日以衛士二人配二公主。孝敬因是失愛遇毒而薨時年二十四。朝野莫不傷痛。
---
　　侯思止貧寒無賴事恒州參軍高元禮家。則天朝以告變授侍御史按中丞魏元忠曰「急承白司馬不然即吃孟青。」洛陽北有坂名白司馬將軍有姓孟名青棒者。思止閭巷傭保嘗以此謂諸囚也。元忠詞氣不屈思止倒曳之。元忠徐起曰「我薄命如乘惡驢而墜腳為鐙所掛遂被曳耳。」思止愈怒又曳之曰「汝拒捍制使即奏斬之。」元忠曰「侯思止汝今為國家御史須識輕重。必須魏元忠頭何不以鋸截將無為抑我承反。奈何佩服朱紱親銜天命不能行正直事乃言『白司馬、孟青』是何言也非魏元忠無人仰教」思止乃引忠上階坐而問之。元忠容止自若。來俊臣黨人與司刑府吏樊甚不叶誣以謀反誅之。其子訴冤於朝堂無敢理者乃引刀自刳其腹。秋官侍郎劉如璇不覺言唧唧而淚下。俊臣奏「如璇黨惡人。」下獄如璇對曰「年老目遇風而淚下。」俊臣批之曰「目下涓涓之淚即是因風口中唧唧之聲如何分雪」處以絞刑。則天宥之流於瀼州。子景憲訴冤得徵還復本官。俊臣無文其批鄭愔之詞也。則天時朝士多不自保險薄之徒競告事以求官賞。左司員外霍獻可嘗以頭觸玉階請殺狄仁傑、裴行本。行本獻可之舅也。既損額以綠帛裹之襆頭下常令露出冀則天見之。時人方之李子慎。子慎誣告其舅以獲五品其母見其著緋衫覆牀涕泣曰「此是汝舅血染者也」
---
　　郭霸與來俊臣為羅織之黨嘗按芳州刺史李思徵思徵不承反乃殺之。聖歷中思徵出見霸霸甚惡之退朝遽歸家命人速請僧轉經設齋。須臾見思徵從數十騎止其庭詬曰「汝枉陷我今取汝。」霸周章惶怖拔刀自刳腹而死。是日閭里咸見焉。霸纔氣絕思徵亦沒。太子諭德張元一以齋諧供奉。時中橋新成則天問元一「在外有何好事」元一對曰「洛橋成而郭霸死即好事也。」則天默然。
---
　　武三思既廢五王慮為後患乃令宣州司功參軍鄭愔告張柬之與王同皎同謀反。又令人陰疏韋后穢行榜於天津橋請行廢黜。中宗大怒付執政按之。諸相皆佯假寐唯李嶠、韋巨源、楊再思遽出承制攘袂於其間。遂命御史大夫李承嘉深竟其事。承嘉奏云「柬之等令人密為此榜雖托廢皇后為名實有危君之計。請加族誅。」中宗大怒遽令法司結罪。又諷皇太子上表請夷柬之等三族。中書舍人崔湜又勸三思盡殺之絕其歸望。三思問「誰可使者」湜薦表兄周利貞先為桓、景所惡貶嘉州司馬。三思即以利貞為南海都督令矯詔殺之。唯桓彥範於竹槎上曳肉盡而死。初柬之懼三思讒引湜以為耳目自使伺其動靜。湜反黨三思以圖柬之等。君子知湜之不免耳。
---
　　武三思干紀亂常海內忿恚。張仲之、宋之遜、祖延慶等謀於袖中發銅弩射之伺便未果。之遜子曇知之以告冉祖雍。祖雍以聞則天敕宰臣與御史大夫李承嘉於新開門案問。諸相懼三思但僶俛佯不應仲之等。唯李嶠獨與承嘉耳語令御史姚紹之密致力士七十餘引仲之對問。至則塞口反接送於繫所。紹之謂仲之曰「張三事不諧矣」仲之固言三思反狀紹之命棒之而臂折。仲之大呼「天子」者七八謂紹之曰「反賊我臂且折當訴爾於天曹」請裂汗衫與紹之乃自誣反而族。紹之自此神氣自若朝庭側目焉。尋坐贓污憲司推之獲贓五十餘貫當死。韋庶人之黨護之得免放於嶺南。
---
第二十八章諧謔
---
　　太宗嘗宴近臣令嘲謔以為樂。長孫無忌先嘲毆陽詢曰「聳膊成山字埋肩不出頭。誰家麟閣上畫此一獼猴」詢應聲答曰「索頭連背暖漫襠畏肚寒。只由心圂圂所以面團團。」太宗斂容曰「汝豈不畏皇后聞耶」無忌后之弟也。詢為人瘦小特甚寢陋而聰悟絕倫。讀書數行俱下博覽古今精究《蒼》《雅》。初學王羲之書漸變其體筆力險勁為一時之絕。
---
　　溫彥博為吏部侍郎有選人裴略被放乃自贊於彥博稱解白嘲。彥博即令嘲廳前叢竹略曰「竹冬月不肯凋夏月不肯熱肚裡不能容國土皮外何勞生枝節」又令嘲屏牆略曰「高下八九尺東西六七步突兀當廳坐幾許遮賢路。」彥博曰「此語似傷博。」略曰「即拔公肋何止傷博編按脖之諧音」博慚而與官。
---
　　則天朝諸蕃客上封事多獲官賞有為右臺御史者。則天嘗問張元一曰「近日在外有何可笑事」元一對曰「朱前宜著綠錄仁傑著朱。閭知微騎馬馬吉甫騎驢。將名作姓李千里將姓作名吳揚吾。左臺胡御史右臺御史胡。」胡御史元禮也御史胡蕃人為御史者。尋授別敕。
---
　　李義府嘗賦詩曰「鏤月成歌扇裁雲作舞衣。自憐回雪影好取洛川歸。」有棗強尉張懷慶好偷名士文章乃為詩曰「生情鏤月成歌扇出意裁雲作舞衣。照鏡自憐回雲影時來好取洛川歸。」人謂之諺曰「活剝王昌齡生吞郭正一。」
---
　　元崇逵為果州司馬有一婢死處分直典云「逵家老婢死驅使來久為覓一棺木殯之。逵初到家貧不能買得新者但得經一用者充事即得。亦不須道逵買直云君家自有須。」直典出說之一州以為口實。
---
　　則天初革命恐群心未附乃令人自舉。供奉官正員之外置裡行、拾遣、補闕、御史等至有「車載斗量」之詠。有御史臺令史將入臺值裡行數人聚立門內。令史下驢驅入其間。裡行大怒將加杖罰。令史曰「今日過實在驢乞數之然後受罰。」裡行許之。乃數驢曰「汝技藝可知精神極鈍何物驢畜敢於御史裡行」諸裡行羞赧而止。
---
　　京城流俗僧、道常爭二教優劣遞相非斥。總章中興善寺為火災所焚尊像蕩盡。東明觀道士李榮因詠之曰「道善何曾善云興遂不興如來燒亦盡唯有一群僧。」時人雖賞榮詩然聲稱從此而減。
---
　　侯思止出自皂隸言音不正以告變授御史。時屬斷屠思止謂同列曰「今斷屠宰雞云圭、豬云誅、魚云虞、驢云平縷俱云居不得吃云詰空吃結米云弭面泥去如云儒何得不飢」侍御崔獻可笑之。思止以聞則天怒謂獻可曰「我知思止不識字我已用之卿何笑也」獻可具以雞豬之事對則天亦大笑釋獻可。
---
　　晉、宋以還尚書始置員外郎分判曹事。國朝彌重其遷。舊例郎中不歷員外郎拜者謂之「土山頭果毅」言其不歷清資便拜高品有似長征兵士便得邊遠果毅也。景龍中趙謙光自彭州司馬入為大理正遷戶部郎中。賀遂涉時為員外戲詠之曰「員外由來美郎中望不優。誰言粉署裡翻作土山頭。」謙光酬之曰「錦帳隨情設金爐任意薰。唯愁員外署不應列星文。」
---
　　益州每歲進柑子皆以紙裹之。他時長吏嫌紙不敬代以綢布。既而恐柑子為布所損每懷憂懼。俄有御史甘子布使於蜀驛使馳白長吏「有御史甘子布至。」長吏以為推布裹柑子事懼曰「果為所推」及子布到驛長吏但敘以布裹柑子為敬。子布初不之知久而方悟。聞者莫不大笑。子布好學有文章名聞當代。
---
　　王上客自負其才意在前行員外。俄除膳部員外既乖本志頗懷悵惋。吏部郎中張敬忠戲詠之曰「有意嫌兵使專心取考功。誰知腳蹭蹬幾落省牆東。」膳部在省東北隅故有此詠。
---
　　玄宗初即位邵景、蕭嵩、韋鏗並以殿中升殿行事。既而景、嵩俱加朝散鏗獨不沾。景、嵩二人多鬚對立於庭。鏗嘲之曰「一雙鬍子著緋袍一個鬚多一鼻高。相對廳前搽早立自言身品世間毛。」舉朝以為歡笑。後睿宗御承天門百僚備列鏗忽風眩而倒。鏗既肥短景意酬其前嘲乃詠之曰「飄風忽起團欒回倒地還如著腳搥。昨夜殿上空行事直為元非五品才。」時人無不諷詠。
---
　　竇懷貞為京兆尹。神龍之際政令多門京尉由墨敕入臺者不可勝數。或謂懷貞曰「縣官相次入臺縣事多辦否」懷貞對曰「倍辦於往時。」問其故懷貞曰「好者總在僥倖者去故也。」聞者皆大噱。
---
　　姚崇為紫微令舊例給、舍直次不讓宰相。崇以年位俱高不依其請。令史持直簿詣之崇批其簿曰「告直令史遣去又來。必欲取人有同司命。老人年事終不擬當。」給、舍見之歡笑不復逼也。後遂停宰相直宿。
---
第二十九章記異
---
　　沙門玄奘俗姓陳偃師人少聰敏有操行。貞觀三年因疾而挺志往五天竺國凡經十七歲至貞觀十九年二月十五日方到長安。足所親踐者一百一十一國探求佛法咸究根源。凡得經論六百五十七部佛舍利並佛像等甚多。京城士女迎之填城隘郭。時太宗在東都乃留所得經像於弘福寺。有瑞氣徘徊像上移晷乃滅。遂詣駕並將異方奇物朝謁。太宗謂之曰「法師行後造弘福寺其處雖小禪院虛靜可謂翻譯之所。」太宗御制《聖教序》高宗時為太子又作《述聖記》並勒於碑。麟德中終於坊郡玉華寺。玄奘撰《西域記》十二卷見行於代。著作郎敬播為之序。
---
　　袁天綱益州人尤精相術。貞觀初敕召赴京途經利州。時武士彠為刺史使相其妻楊氏。天綱曰「夫人骨法必生貴子。」乃遍召諸子令相之見元慶、元爽曰「可至刺史終亦迍否。」見韓國夫人曰「此女大貴然亦不利。」則天時衣男子服乳母抱出天綱大驚曰「此郎君神采奧澈不易可知。」試令行。天綱曰「龍睛鳳頸貴之極也。」轉側視之「若是女當為天子。」貞觀末高士廉問天綱曰「君之祿壽可至何所」對曰「今年四月死矣。」咸如其言。
---
　　則天時新豐縣東南露臺鄉因風雨震雷有山踴出高二百尺有池周回三頃池中有龍鳳之形米麥之異。則天以為休禎號曰「慶山」。荊州人俞文俊上書曰「臣聞天氣不和則寒暑並人氣不和而疣贅出地氣不和而堆阜出。今陛下以女主處陽位反易剛柔故地氣隔塞而出變為災。陛下謂之『慶山』臣以為非慶也。宜側身修德以答天譴。不然禍立至。」則天大怒流之嶺南。
---
　　沙門一行俗姓張名遂郯公公謹之曾孫。年少出家以聰敏學行見重於代。玄宗詔於光文殿改撰《曆經》後又移就麗正殿與學士參校《曆經》。一行乃撰《開元大演曆》一卷《曆議》十卷《曆立成》十二卷《曆書》二十四卷《七政長曆》三卷凡五部五十卷。未及奏上而卒。張說奏上請令行用。初一行造黃道游儀以進御制《游儀銘》付太史監將向靈臺上用以測候。分遣太史官大相元太等馳驛往安南、朗、兗等州測候日影同以二分、二至之日正午時量日影皆數年乃定。安南量極高二十一度六分冬至日長七尺九寸二分春秋二分長二尺九寸三分夏至影在表南三寸三分。蔚州橫野軍北極高四十度冬至日影長一丈五尺八分春秋二分長六尺六寸二分夏至影在表北二尺二寸九分。此二所為中土南北之極。其朗、兗、太原等州並差殊不同。一行用勾股法算之云「大約南北極相去纔八萬餘里。」修曆人陳玄景亦善算術歎曰「古人云『以管窺天以蠡測海』以為不可得而致也。今以丈尺之術而測天地之大豈可得哉若依此而言則天地豈得為大也」其後參校一行《曆經》並精密迄今行用。
---
　　開元十五年正月集賢學士徐堅請假往京兆葬其妻岑氏問兆域之制於張說。說曰「墓而不墳所以反本也。三代以降始有墳之飾斯孝子永思之所也。禮有升降貴賤之度俾存歿之道各得其宜。長安、神龍之際有黃州僧泓者能通鬼神之意而以事參之。僕常聞其言猶記其要『墓欲深而狹深者取其幽狹者取其固。平地之下一丈二尺為土界又一丈二尺為水界各有龍守之。土龍六年而一暴水龍十二年而一暴當其隧者神道不安。故深二丈四尺之下可設窀穸。墓之四維謂之折壁欲下闊而上斂。其中頂謂之中樵中樵欲俯斂而傍殺。墓中抹粉為飾以代石堊。不置瓴甋瓷瓦以其近於火。不置黃金以其久而為怪。不置朱丹、雄黃、礬石以其氣燥而烈使墳上草木枯而不潤。不置毛羽以其近於屍也。鑄鐵為牛豕之狀像可以禦二龍。玉潤而潔能和百神寘之墓內以助神道。』僧泓之說如此皆前賢所未達也。桓魋石槨王孫倮葬奢儉既過各不得中。近大理卿徐有功持法不濫人用賴焉。及其葬也儉不逾制。將穿墓者曰『必有異應以旌若人。』果獲石堂其大如釜中空外堅四門八牖。占曰『此天所以祚有德也。』置其墓中其後終吉。後優詔褒贈寵及其子。開府王仁皎以外戚之貴墳墓逾制禭服明器羅列千里。墳土未乾家毀子死。殷鑒不遠子其擇焉。」
---
第三十章郊禪
---
　　郊祀禮之宗主也。《傳》曰「國之大事惟祀與戎。」唐堯望秩周文明發。禮備心誠神祇降福。東鄰殺牛亳社用人肆忍逞慾禍不旋踵。秦興五畤之祠淫而無法漢增而神之祀黷而不經。國家遠酌《周官》近看隋制無文咸秩事舉其中。故撮其旨要載之篇末。
---
　　貞觀中百官上表請封禪太宗許焉。唯魏徵切諫以為不可。太宗謂魏徵曰「朕欲封禪卿極言之豈功不高耶德不厚耶遠夷不服耶嘉瑞不至耶年穀不登耶何為不可」徵對曰「陛下功則高矣而人未懷惠德雖厚矣而澤未滂流。諸夏雖安未足以供事遠夷慕義無以供其求。符瑞雖臻罻羅猶密積歲一豐倉廩尚虛。此臣所以竊謂未可。臣未能遠譬但喻於人。今有人十年長患瘡理且愈皮骨僅存便欲使負米一石日行百里必不可得。隋氏之亂非止十年陛下之良醫除其疾苦雖已乂安未甚充實。告成天地臣竊有疑。且陛下東封萬國咸集要荒之外莫不奔走。自今伊、洛洎於海岱灌莽巨澤茫茫千里人煙斷絕雞犬不聞道路蕭條進退艱阻。豈可引彼夷狄示之虛弱。殫府竭財未厭遠人之望加年給復不償百姓之勞。或遇水旱之災風雨之變庸夫橫議悔不可追。豈獨臣言兆人咸耳。」太宗不能奪乃罷封禪。
---
　　高宗乾封初封禪岱宗。行初獻之禮畢執事者趨下而宮官執帷。天后率十六宮升壇行禮帷席皆以錦繡為之識者咸非焉。時有羅文府果毅李敬直上言「封禪須用明水以實樽彝。按《淮南子》云『方諸見月則津而為水。』注云『方諸陰燧大蛤是也。磨拭令熱以向月則水生。』」詔令試之。自人定至夜半得水四五斗使差送太山以供用。古封禪禮多闕不載。管仲對齊桓公「自古封禪者七十有二君。」自管仲後西漢一封禪東漢三封禪而張說《封祀壇碑》云「高宗六之於今七矣。」意以漢安帝功德不副徒有告成之文故不以為數耳。漢武帝封太山刻石紀號其文曰「事天以禮立身以義事親以孝育人以仁。四宇之內莫不為郡縣。四夷八蠻咸來貢職。與天無極生人蕃息。天祿永德。」其歷代玉檢文皆秘代莫聞知。
---
　　開元十三年玄宗既封禪問賀知章曰「前代帝王何故秘玉牒之文」知章對曰「玉牒本通神明之意。前代帝王所求各異或禱年算或求神仙其事微密故外人莫知之。」玄宗曰「朕今此行皆為蒼生祈福更無私請宜將玉牒示百寮。」其詞曰「有唐嗣天子臣某乙敢昭告於昊天上帝天啟李氏運興土德。高祖、太宗受命立極。高宗昇平六合殷盛。中宗紹復繼體丕定。上帝眷祐錫臣忠武。底綏內難翼戴聖父。恭承大寶十有三年。敬若天意四海宴然。封祀岱岳謝成於天。子孫百祿蒼生受福。」御制撰《太山銘》親札勒山頂。詔張說制《封祀壇碑》以紀功德。
---
　　玄宗將東封詔張說、徐堅、賀知章、韋縚、康子元等撰東封儀。舊儀禪社首享皇地祇皇后配享。新定尊睿宗以配皇地祇。說謂堅等曰「王者父天母地皇地祇雖當皇母位亦當皇帝之母也。子配母饗亦有何嫌而議曰『欲令皇后配地祇』非古制也。天鑒孔明福善如響。乾封之禮皇后配地祇天后為亞獻越國大妃為終獻。宮闈接神有乖舊典上玄不祐遂有天授易姓之事。宗社中圮公族誅滅皆由此也。景龍之季有事圜丘韋庶人為亞獻皆受其咎。平坐齋郎及女人執祭者亦多夭卒。今主上尊天敬神革改斯禮非唯乾坤降祐亦當垂範將來為萬代法也。」事遂施行。
---
　　寶應初杜鴻漸為禮儀使與禮官薛頎、歸崇敬等建議以神堯皇帝為受命之主非始封之君得為太祖。景皇帝受封為唐即殷之契周之后稷也。郊天地請以景皇帝配座宗廟亦以景皇帝配獻。博士獨孤及議亦以為若配天之位既易則天祖之號宜廢。祀之不修廟亦當毀恐失宗祖報本之道。代宗從之。至永泰二年關中大旱自三月至六月不雨。至六月執事者皆多云「景皇帝追封於唐高祖受命之祖。唐有天下不因景皇帝。今配享失位故神不降福愆陽為災。」詔旨令百司議乃止。先是諫議大夫黎幹亦奏稱「景皇帝非受命之君不合配天。」發十詰十難以明之。疏奏不納。
---
第三十一章總論
---
　　史冊之興其來久矣。蒼頡代結繩之政伯陽主藏室之書。晉之董狐楚之猗相皆簡牘椎輪也。仲尼因魯史成文著為《春秋》。尊君卑臣去邪歸正。用夷禮者無貴賤名不達於王者無賢愚不由君命諸無大小。人邪行正棄其人人正國邪棄其國。此《春秋》大旨也。故志曰仲尼成《春秋》而亂臣賊子懼。又曰撥亂世反諸正莫近於《春秋》。《春秋》憑義以制法垂文以行教非徒皆以日繫月編年敘事而已。後之作者無力病諸司馬遷意在博文綜核疏略後六經而先黃老賤處士而寵奸雄班固序廢興則褒時而蔑祖德述政教則左理本而右典刑。此遷、固之所蔽也。然遷辭直而事備固文贍而事詳。若用其所長蓋其所短則升堂而入室矣。范煜絀公才而采私論捨典實而飾浮言。陳壽意不迨文容身遠害既乖直筆空紊舊章。自茲已降漸已陵替也。國家革隋之弊文筆聿修。貞觀、開元述作為盛蓋光於前代矣。自微言既絕異端斯起莊、列以仁義為芻狗申、韓以禮樂為癰疣徒有著述之名無裨政教之闕。聖人遺訓幾乎息矣。昔荀爽紀漢事可為鑒戒者以為漢語。今之所記庶嗣前修。不尚奇正之謀重文德也不褒縱橫之言賊狙詐之。刊浮靡之詞歸正也損術數之略抑末也。理國者以人為本當厚生以順天立身者以學為先必因文而輔教。纖微之善罔不備書百代之後知斯言之可復也。
