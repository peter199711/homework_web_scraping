天妃顯聖錄
---
天妃顯聖錄
---
林堯瑜黃起有
---
序一序二序三附錄　天上聖母源流因果天后本支世系考賢良港祖祠考湄洲廟考冊使顯應記九則述異記二則汪冊使靈異記二則莆田令顯應記二則蘇總兵靈應事跋一跋二後記
---
序一嘗聞天下名山大川之勝每多精華發越之奇蓋地靈所鐘非生聖人以興而居君師之任則生神人以理陽治陰而弘天地之化此理之常有必然者。吾莆之外島有湄洲屹大海中一孤嶼也浩浩漭漭吞吐日月山崒〈山上突下〉以浮青石巉峨而映紫而天妃熏修於其間豈非山川之精華所發越者乎考諸譜載天妃吾宗都巡願公之女也誕降於有宋建隆元年。生而靈異。少而穎慧長而神化湄山上白日飛升相傳謂大士轉身。其救世利人扶危濟險之靈與慈航寶筏度一切苦厄均屬慈悲至性。得無大士之遞變遞現於人間乎自宋興以來威靈昭赫有禱必應歷世彌遠聖德彌彰而神功廣大尤著於江淮河海之中上為國家保衛轉輸下為生民拯扶陷溺。於是外國之艤上運之艇賈舸朝泛漁舟晚渡凌海國而無波泊天涯而若路。即有危瀑驚飆顛連呼吸舟人望空號祝神妃閃忽遙臨或香聞座次或火耀桅頭則萬迭狂濤一葦飛渡帖若安瀾。使東南澤國之以海為田者得與中州沃壤之民並較桑麻同游化日。神之功大矣、著矣亙古今不可少矣故累代錫命寵頒褒封洊錫湄山宮殿皆奉天朝遣官創建迄於今璇宮壯麗寶樹披離梳樓指旭日以迎曦天閣干雲霄而直上。噫異矣夫上古有功德在國家者皆登祀典況天妃秉坤儀司水德輔國庇民之功著於百世則謂神之靈爽直與經天之日月、行地之江河、運乾坤而不息可也。餘自京師歸偶於案頭得顯聖錄一編捧而讀之不覺悚然而起曰天妃之英靈昭著有如是乎余忝列秩宗三禮是司異日肇舉祀典望秩山川奉匕鬯以祝神庥佐我國家億萬年無疆之治餘將有厚望焉。惜乎顯聖一錄尚多闕略。姑盥手而為之序以俟後之採輯而梓傳。賜進士第、榮祿大夫、太子太保、禮部尚書、兼翰林院學士、裔侄孫堯俞熏沐拜題。
---
序二湄洲天妃之神自宋迄今垂八百載歷著靈跡應輯錄有書。茲僧照乘刻而傳之。夫書以傳信也而神之信固不待書也。古來所傳紀實之書多矣其描寫詭誕傑特令人讀之愕焉而且疑焉。疑者何異之也。神異跡不一吾以為無可疑。夫天下變怪莫過於海。今揚帆而來者上自朝紳。下至賈鬻靡不瞻拜璇宮、齋心祇奉以出入於蜃摟鰲穴之間。即或陰風怒號。檣傾楫摧寄命頃刻雖上天濟物之意且幾乎窮而神靈所庇如見其形如聞其聲百禱百應遂能轉駭浪為安流凌汪溟若枕席舉人世所詫異不經見之事皆可恃之以為常。又何疑乎雖然福善禍淫天固不爽而善之靈神亦弗昧。今使天下瞻拜之倫肅邀神貺而違心悖義之輩複無指摘則人將狃狃則玩玩則邪闢之萌又不可遏息則有時一二示警者正所以堅善信之心耳。故至誠感神理有必然響應之靈實不可度、不可射之妙諸如呼吸可通、光風倏忽者誠有所攜神機亙出驚愕意外非他紀異之所為怪誕者比也。則是書之傳又何疑焉前賜進士第、通議大夫、禮部左侍郎、兼翰林院侍讀學士黃起有熏沐題。
---
序三湄州天妃吾有林氏唐邵州刺史公九世女孫也。林族俱出自唐明經擢第太子詹事上柱國披公後則妃之高曾餘諸祖也。際五季擾攘之秋以曾祖棄官歸隱厥後移居海之濱妃自是誕焉。今世祀祖祠尚在予過而瞻拜之。遷界後梓裏丘墟廟宇圯壞因遣工置木石整造之矣。粵聞神妃顯著所傳軼事神奇未有不令人駭聽而疑其說之誕耳。近奉冊命而渡滄溟南望煙波茫無津畔。爾時夏汛已過不便放舟乃於怡山院諭祭。祝告甫畢風飆忽而北轉頗覺默有神助。遂決意解纜而行乘風破浪鼓棹中流雲水低連上下無際。置身蒼茫之中竊以為風濤阻絕屈指屆期殆未可以日月計且雲水道極其艱虞。餘素不諳臨深履險縱一葦之所如向不見殊礁怪之慮瞬息千里才二、三晝夜徑到其處。彼處臣人莫不以為長江天塹飛渡而下。斯蓋見佑於默默中而弗覺焉者乎逮夫典禮事竣方圖返棹而狂瀾洶湧澎湃稽天檣撼舟橫桅楫為之斷裂震蕩漭滄四無足峙頃忽間十殿一全之勢。舟中人咸謂惟神可禱以無咎。果爾一祝而傾者少安裂且不壞。然而淼淼巨浸奔蹴卻迷天日夜來帆影浮沉幾不知所稅駕。不意昏黑飄泊之頃恍有二火晶光熠熠桅艦之前私幸有赫神靈於昭於天差可藉以無恙。因而隨波翌駛輕舟已過萬重。異哉其丕著如斯乎奇感殊應孰不稱神孰不疑誕苟非處身變現之景安知英光之昭灼如是其離離也又安信紀錄之傳載如是其歷歷弗誣也八百載靈慈於今為烈利濟詎不大哉今者奉俞旨榮貤特隆春秋肄祀盛典以答鴻庥夫豈過舉是而為之序。賜進士出身、戶部江南清吏司主事、前內閣撰文中書舍人加一級、辛酉順天同試官、奉命冊封琉球、賜蟒玉、加正一品、族孫麟焻盥沐拜識。
---
歷朝顯聖褒封共二十四命宋徽宗宣和四年一一二二給事中允迪路公使高麗感神功奏上賜「順濟」廟額。高宗紹興二十五年一一五五封「崇福夫人」。二十六年一一五六封「靈惠夫人」。二十七年一一五七加封「靈惠、昭應夫人」。孝宗淳熙十年一一八三以溫、台剿寇有功封「靈慈、昭應、崇善、福利夫人」。光宗紹熙元年一一九以救旱大功褒封進爵「靈惠妃」。寧宗慶元四年一一九八加封「助順」。六年一二朝廷以神妃護國庇民大功追封一家。開禧改元一二五以淮甸退敵奇功加封「顯衛」。嘉定改元一二八以救旱並擒賊神助加封「護國、助順、嘉應、英烈妃」。理宗寶佑改元一二五三以濟興、泉飢加封「靈惠、助順、嘉應、英烈、協正妃。三年一二五五以神佑加封「靈惠、助順、嘉應、慈濟妃」。四年一二五六以錢塘堤成有功加封「靈惠、協正、嘉應、善慶妃」。開慶改元一二五九以火焚強寇有功進封「顯濟妃」。〔元〕世祖至元十八年一二八一以庇護漕運封「護國、明著天妃」。二十六年一二八九以海運藉佑加封「顯佑」。成宗大德三年一二九九以庇護漕運加封「輔聖、庇民」。仁宗延佑元年一三一四以漕運遭風得助加封「廣濟」。文宗天歷二年一三二九以怒濤拯溺加封「護國、輔聖、庇民、顯佑、廣濟、靈感、助順、福惠、徽烈、明著天妃」遣官致祭天下各廟。皇明太祖洪武五年一三七二以神功顯靈敕封「昭孝、純正、孚濟、感應、聖妃」。成祖永樂七年一四九以神屢有護助大功加封「護國、庇民、妙靈、昭應、弘仁、普濟、天妃」建廟都城外額曰「弘仁普濟天妃之宮」。宣宗宣德五年一四三、六年一四三一以出使諸番得庇俱遣太監並京官及本府縣官員詣湄嶼致祭修整廟宇。皇清康熙十九年一六八將軍萬以征剿廈門得神陰助取捷並使遠遁具本奏上敕封「護國、庇民、妙靈、昭應、弘仁、普濟、天妃」。二十三年一六八四琉球冊使汪以水道危險荷神護佑複命奏請春秋祀典又將軍侯施以澎湖得捷默叨神助奏請加封俱差官賷香帛詔誥到湄褒嘉致祭。
---
歷朝褒封致祭詔誥宋光宗紹熙元年一一九加封「靈惠妃」詔奉天承運皇帝詔曰古今崇祀岳瀆懷柔百神禮所不廢至於有功國家、有裨民社者報當異數。靈慈福利夫人林氏靈明丕著惠澤亶敷累有御災捍患之勛今見救旱恤民之德參贊既弘爵寵應尊。茲特進封為「靈惠妃」。秩視海岳之崇典敘春秋之重。尚其服茲徽命以懋鴻庥於勿替。欽哉〔元〕世祖至元十八年一二八一封「護國明著天妃」詔制曰惟昔有國祀為大事。自有虞望秩而下海岳之祀日致崇極。朕恭承天休奄有四海粵若稽古咸秩無文。惟爾有神保護海道舟師漕運恃神為命威靈赫濯應驗昭彰。自混一以來未遑封爵有司奏請禮亦宜之。今遣正奉大夫宣慰使左副都元帥兼福建道市舶提舉蒲師文冊爾為「護國明著天妃」。於戲捍患御災功載祀典輔相之功甚大追崇之禮宜優爾其服茲新命以孚佑我黎民陰相我國家則神之享祀有榮永世無極矣世祖至元二十六年一二八九加封「顯佑」詔制曰惠澤調雨暘之序鎮四海而保無虞祥光映風浪之區護歲漕而克有濟。忠貞衛國慈惠寧民先朝已著於綸褒今日宜申其寵命益旌徽號允協僉言。元祀報功獨超天極之貴水行受職永贊皇運之昌。祗服徽恩懋弘寵貺可嘉封「顯佑」。成宗大德三年一二九九加封「輔聖庇民」詔制曰利涉洪波顯造化難名之德尊崇懿號傳神明不朽之榮。錫寵章亶為殊典。仁宗延佑元年一三一四加封「廣濟」詔制曰愛人利物仁克著於重溟崇德報功禮宜崇乎異數。肆頒綸命用舉隆儀。護國明著天妃林氏聰明通達道心善利當臨危履險之際有轉禍為福之方。祥揚迭馭曾聞瞬息危檣出入屢見神光。有感即通無遠弗屆。顧東南之漕運實左右之憑依。不有褒恩。曷彰聖跡於戲爵以馭貴宜宣懿號之加海不揚波尚冀太平之助。可加封「護國、庇民、廣濟、明著天妃」。文宗天歷二年一三二九。加封「徽烈」詔制曰陰陽不測惟神克盡燮理之道河山永定在國尤資轉運之功。故祀典所載莫重於懷柔聖跡所彰當加於崇奉。茲覽外廷之奏允惟漕運之艱。不有護持曷臻浮達護國明著天妃天地鍾靈山川炳慧。風轉舵摧屢救吾民之厄火流水淨常全藩舶之危。至於暵浸之失時莫不禱祠而請命。其御大災、悍大患焉若此則德懋官、功懋賞也宜之。爰極徽稱亶為異數。於戲褒封二十字鴻號聿隆允有無窮之譽廟食億萬年龍光孔煥尚其永孚於休。弘闡靈慈益章寵貺。可封「護國、輔聖、庇民、顯佑、廣濟、靈感、助順、福惠、徽烈、明著天妃」。天歷二年八月己丑朔日按是年八月應為乙酉朔祭直沽廟文曰國家以漕運為重事海漕以神力為司命。今歲兩運咸藉匡扶江海無風濤之虞朝野有盈寧之慶。帝用欽嘉謹遣使者奉香仰答靈貺惟億萬年神永保之十六日甲辰按十六日應為庚子祭淮安廟。文曰轉運資於溟海積貯重乎京師。乘風駕浪神明是司裕國足民朝廷攸賴。臣銜命請淮之廟恭致禦香以報以祈惟神鑒格尚申佑之癸丑祭平江廟文曰至廣者海也海之大百川會焉。至正者神也神之命百靈聽焉。惟國之本資於食而歲之運浮於海既歷溟渤之中常有風波之險。今茲運艘接舳偕來微神陰相將奚致焉謹潔牲醴、備樂舞以答明賜惟神居歆永保無斁乙卯按自是日起皆不在八月祭昆山廟文曰姑蘇之濱太倉之口運道所繇出也。浮江涉海衝風而擊浪也。怒濤狂瀾鯨吸而鰲擲也。萬里澎湃險不可測也。巍巍聖妃臨下有赫也。望洋不驚風波以息也。春夏所輸咸達於京實靈貺也。奉命禋祀報明德也。神之保之長無極也丁巳祭露漕廟文曰三江控東南之會春艎夏舶雲集轉輸。聖神臨之濟險拯危實國家之所式憑而官民之所仰賴也。今歲漕運風瀾恬然護國之功著於百世。謹奉香展牲庸申昭謝尚冀靈爽垂休無極。甲子祭杭州廟文曰杭為大藩財賦所聚。國計之重倚於東南。今茲兩運咸利攸往。長江息浪萬檣雲集大海安瀾永資粒食。神之相之厥勛炳焉。景貺既渥福祿是綏。巍巍廟庭牲薦孔碩。用崇明典與國咸休。丁卯祭越廟文曰於越之域外負大海三江東注運道所經。惟神春佑赫赫顯應。弘開慈惠濟我糧漕萬里一息靜無風濤。徽烈茂昭天地同功。何以報賜恭獻瓊漿。自今伊始歲其清宴萬世無疆。壬申祭慶元廟文曰浙水東郡襟江帶海。漕道遠涉萬里波濤。神妃降鑒丕著弘功。息偃狂颶迅掃妖氛。轉運咸利國儲充盈。永頌明德百世揚休。己丑祭台州廟文曰洪惟天妃自天降臨功侔化育德配玄穹。瀚海安瀾風帆順飛弗驚弗震是憑是依。惟茲運道實賴扶持。恭承帝命報答靈威。佑我邦家永膺多福。甲午祭永嘉廟文曰國家積貯海運為重。春秋轉輸風波不測。乃凌大海而安瀾涉長江而飛渡。神所以衛之者厥功宏矣特遣臣奉香禱祀惟靈惟聖其永敷慈惠以勵相我國家。辛丑祭延平廟文曰劍之水兮潺湲渺長溪兮汪洋。峙靈宮兮在上鎮海岳兮瑤壇繽紛兮羽旄絪縕兮天香。海不揚波兮安流飄祥揚兮引舟徼大惠兮罔極濟我漕兮無憂。望白雲兮天際乘彩鸞兮悠悠獻瓊觴兮式歌且舞作神主兮永鎮千秋。己巳祭閩宮文曰朝廷歲遣使奉香靈慈之廟以答明賜。今春逮夏漕舟安流悉達京師其護國之功庇民之德莫盛於此。是用瞻禮閩宮吉蠲薦羞惟神昭格佑我皇運以宏天休。丁未祭莆田白湖廟文曰天開皇元以海為漕。降神於莆實司運道。顯相王家弘濟兆民。盛烈休光終古不滅。特遣臣虔修祀事承茲休命永錫嘉祉於萬斯年百祿是宜。戊申祭湄洲廟文曰惟乾坤英淑之氣鬱積扶輿以篤生大聖炳靈於湄洲為天地廣覆載之恩為國家弘治平之化。特命臣恭詣溟島虔修歲祀。秩視海岳光揚今古。於戲休哉癸丑祭泉州廟文曰聖德秉坤極閩南始發祥。飛升騰玉輦變現藹天香。海外風濤靜寰中麟鳳翔。民生資保錫帝室藉劻勷。萬載歌清宴昭格殊未央。皇明太祖高皇帝洪武五年壬子一三七二正月敕封「昭孝、純正、孚濟、感應聖妃」遣官貤祭御祭文曰奉天承運皇帝制曰國家崇報神功、郊社旅望而外非有護國庇民、豐功峻德者弗登春秋之典。明著天妃林氏毓秀陰精鍾英水德在歷紀既聞御災捍患之靈於今時尚懋出險持危之績有裨朝野應享明禋。朕臨御以來未及褒獎茲特遣官貤詔封為「昭孝、純正、孚濟、感應聖妃」。其服斯徽命宏佐休光俾清宴式觀作睹之隆康阜永著赫濯之賜。欽哉成祖永樂七年一四九欽差太監鄭和往西洋水途適遇狂揚禱神求庇遂得全安歸。奏上奉旨差官致祭賞其族孫寶鈔各五百貫。本年又差內官張悅、賀慶送渤泥國王回舟中危急禱神無恙歸奏奉旨差官致祭。本年又差內官尹璋往榜葛剌國公幹水道多虞祝禱各有顯應回朝具奏。聖上以神功浩大重裨國家遣太監鄭和、太常寺卿朱焯馳傳詣湄山致祭加封「護國、庇民、妙靈、昭應、弘仁、普濟天妃」。奉天承運皇帝制曰惟昭孝純正聖妃林氏粹和靈惠毓秀坤元德配蒼穹功參玄造。江海之大惟神所司佑國庇民夙彰顯應。自朕臨御以來屢遣使諸番及饋運糧餉經涉水道賴神之靈保衛匡扶飛揚翼送神光導迎欻忽感通捷於影響所以往來之際悉得安康。神之功德著在天壤必有褒崇以答靈貺。茲特加封「護國、庇民、鑣靈、昭應、弘仁、普濟天妃」仍建廟於都城外賜額曰「弘仁普濟天妃之宮」。爰遣人以牲醴庶羞致祭惟神其鑒之永樂十三年一四一五欽差內官甘泉送榜葛剌國王海中危急禱祝獲安詣廟致祭。永樂十三年欽差內官侯顯往榜葛剌國往來危懼祈禱屢助顯應奉旨詣廟致祭。十一月又委內官張源到廟御祭一壇。永樂十五年一四一七欽差內官王貴通、莫信、周福率領千戶彭佑、百戶韓翊、並道士詣廟修設開洋清醮。永樂十六年一四一八又差內官張謙到廟御祭著本府官員陪祭。宣宗宣德五年一四三欽差太監楊洪等出使諸外國神功加佑風波無虞特遣官祭告。制曰惟妙靈昭應天妃林氏嵩嶽孕靈巽坤合體噓風吸雨統江淮河海之宗佑國庇民濟天地東南之險。適承水德乃亮玄工海不揚波維爾嘉績。朕式欽焉茲特虔修牲醴遣官祭告神其鑒臨尚饗宣德六年一四三一欽差正使太監鄭和領興平二衛指揮千百戶並府縣官員買辦木石修整廟宇並御祭一壇。制曰茲遣鄭和等道涉江海往返諸番惟神有靈默加佑助俾風波無虞人船利涉浮達之際咸賴底綏。特以牲醴祭告神其饗諸康熙十九年一六八神助萬將軍克敵廈門奏上欽差禮部員外郎辛保等齎香帛詔誥加封致祭。奉天承運皇帝制曰國家懷柔百神式隆祀典海岳之祭罔有弗虔。若乃明祗效靈示天心之助順滄波協應表地紀之安流聿弘震迭之威克贊聲靈之渥豈系人力實惟神庥。不有褒稱曷彰偉伐維神鍾奇海徼綏奠閩疆有宋以來累昭靈異。頃者島氛不靖天討用張。粵自禡牙以逮奏凱歷波濤之重險如枕席以過師潮汐無虞師徒競奮風揚忽轉士氣倍增殲鯨於崇朝成貔貅之三捷。神威有赫顯號宜加。特封爾為「護國、庇民、妙靈、昭應、弘仁、普濟天妃」載諸祀典。神其佑我兆民永著安瀾之績眷茲景命益昭重潤之休。敬遣禮官往修祀事維神鑒之琉球正使汪、林等題『為聖德與神庥等事臣等一介小儒遭逢聖主特允會推遣使海外。臨軒天語如典如謨。臣等凜遵訓誨恭捧御覽詔敕及諭祭文三道星馳赴閩於二十二年一六八三六月二十日諭祭海神天妃於怡山院。是時東風正猛群言夏汛已過未易開洋乃行禮甫畢風聲忽轉柁樓旌旗盡皆北向。臣等知屬天妃示異決計放舟。二十三日辰刻遂出五虎門過東沙山一望茫茫更無山影日則雙魚引道夜則萬鳥回翔助順效靈不可殫述。以海道考之二十四日當過小琉球、花瓶嶼、雞籠、淡水諸山而是日辰刻已過彭佳山酉刻已過釣魚嶼不知諸山何時飛越。二十五日應見黃尾嶼不知何以遂逾赤嶼。二十六日夜見姑米山又不知何以遂至馬齒山。此時琉球接封之陪臣唯恐突如入境彼國無所措手再拜懇求暫泊澳中容其馳報乃落篷而篷不得下拋椗而椗不可留瞬息已入琉球之那霸港直達迎恩亭前矣。時方辰刻距開洋三晝夜耳。臣等未經蹈險視等尋常而彼國臣民莫不相看咋舌群言自古迄今未有神速如此者其稱聖人在上海不揚波則聖人在上海可飛渡遠人駭嘆如此臣不敢不據實奏聞。至於貧瘠小邦常苦風旱乃者典禮既竣甘雨如傾颶風不作群欣足食。凡此天澤之應何非聖德之感洵足流光史冊焜耀千秋者也。臣等潔己勵眾幸免愆尤冬汛歸舟還思利涉。而其時御筆詔敕盡留海邦百神呵護不可複冀。風濤震撼浪與天高掀嵌無已人皆顛覆。臣等當百死一生之際惟有忠誠自信必無他虞。煙灶盡委逝波無由得窺彼岸。於是肅將簡命共籲天妃謂神既受封聖朝自應佑臣返節。如其獲濟當為神乞春秋祀典永戴皇恩。虔禱方終神應如響。於時束桅之鐵箍已斷十三而桅不散系篷之頂繩一斷不可複續而篷不墮桅前之金拴裂逾尺而船不壞有此三異可嘆神功。伏乞敕下禮臣議舉春秋二祭著地方官敬肅奉行則海疆盡沐神庥履坦無非聖澤矣。伏乞睿鑒施行。奉旨該部議奏。靖海將軍侯福建提督施為神靈顯助破逆、請乞皇恩崇加敕封事『竊照救民伐暴示天威之震揚輔德效靈見神明之呵護。閩之湄洲島有歷代敕封天妃往來舟楫每遇風濤險阻呼之獲安。前提督萬曾經題請敕封。臣奉命征剿台灣康熙二十一年一六八二十一月師次平海澳。澳離湄州水道二十里許有天妃廟緣遷界圯毀僅遺數椽可蔽神像臣因稍為整掃以妥神。廟左有一井距海數武踩止丈餘蕪穢不治。臣駐師其間時適天旱七月餘該地方人民咸稱往常雨順井水已不能供百日今際此愆陽又何能資大師所需。臣遣人淘浚泉忽大湧自二十一年十一月至次年之三月晝夜用汲不竭供四萬眾裕如也。此皆皇上峻德格天使神功利我行師也。臣乃立石井傍額之曰師泉以志萬古不朽且率各鎮營弁捐俸重建廟宇。及康熙二十二年六月十六、二十二等日臣在澎湖破敵將士咸謂恍見天妃如在其上如在其左右而平海之人俱見天妃神像是日衣袍透濕與其左右二神將兩手起泡觀者如市知為天妃助戰致然也。又先於六月十八夜臣標暑左營千總劉春夢天妃告之曰『二十一日必得澎湖七月可得台灣』。果於二十二日澎湖克捷七月初旬內台灣遂傾島投誠其應如響。且澎湖八罩虎井大海之中井泉甚少供水有限自臣統師到彼每於潮退就海次坡中扒開尺許俱有淡水可餐從未嘗有。及臣進師台灣彼地之淡水遂無矣。均由我皇上至仁上達昊蒼故無往而不得神庥俾臣克底成功非特賜顯號無以揚幽贊之美彰有赫之靈。臣擬於班師敘功之日一起題請加封近接邸報冊封琉球正使汪楫以聖德與神庥等事具題請封因先以其靈異詳陳伏乞皇上睿鑒敕封並議加封。奉旨該部議奏。部題『遣官獻香帛讀文致祭。祭文由翰林院撰擬香帛由太常寺備辦臣部派出司官一員前往致祭』。康熙二十三年一六八四八月二十四日奉旨依議。欽差禮部郎中雅虎等賷香帛到湄詣廟致祭御祭文曰國家茂膺景命懷柔百神祀典具陳罔不祗肅。若乃天休滋至地紀為之效靈國威用張海若於焉助順屬三軍之奏凱當專譯之安瀾神所憑依禮宜昭報。惟神鍾靈海表綏奠閩疆昔藉明威克襄偉績業隆顯號禋享有加。比者慮窮島之未平命大師之致討時方憂旱光澤為枯神實降祥泉源驟湧因之軍聲雷動直搗荒陬艦陣風行竟趨巨險。靈旗下颭助成破竹之功陰甲排空遂壯橫戈之勢。至於中山殊域冊使遙臨伏波不興片帆飛渡允茲冥佑豈曰人謀。是用遣官敬修祀事溪毛可薦黍稷惟馨。神其佑我家邦永著朝崇之戴眷茲億兆益弘利賴之功。惟神有靈尚克鑒之福建水師提督藍以康熙六十年一七二一克複台灣叨神顯助至雍正四年一七二六題請匾聯文曰『題為神功顯著、仰懇睿鑒、特加恩褒事竊照顯靈效順具見盛世之徵祥申錫追封彌彰聖朝之巨典。閩省有湄洲屹立大海島嶼中建廟宇崇祀天妃寶像其英靈昭著歷代褒封昭然可考。迨我朝康熙十九年佐助前提督臣萬正色克複金、廈兩島二十二年佑相前靖海將軍臣施琅奏捷澎、台種種靈應護國庇民俱蒙聖祖仁皇帝覽奏敕封欽差致祭特隆祀典。緣廈島、台灣二處俱屬閩海要地各有創廟宇供奉天妃寶像仰賴神庥。六十年台匪倡亂臣同前任提臣施世驃親統水陸官兵配駕商哨船只前往討逆。維時六月興師各士卒感佩聖祖仁皇帝深仁厚澤踊躍用命但恐頻發台颶因而致祝垂庇。果荷默相波恬浪息。且凡大師所到各處井枯甘泉倏爾騰沸足供食用。再如六月十六日午臣等督師攻進鹿耳門克複安平鎮正及退潮之際海水加漲六尺又有風伯效順俾各舟師毋庸循照招路魚貫而行群擠直入。至十七、十九等日會師在七昆身血戰殺賊時值炎蒸酷暑其地處在海中乃系鹽潮漲退之所萬軍苦渴異常。臣複仰天祈禱適當潮退各軍士遍就昆身坡中扒開尺許俱有淡水可餐官兵人等無不駭異咸稱若非聖祖仁皇帝天威遠被曷致有神靈效順若此。竊擬分平台灣南北二路後即欲繕疏題請追褒不虞提臣施世驃身歿軍前臣時躬處海外未由陳奏。幸於雍正三年十一月內趨赴闕庭叩覲天顏面奏神功靈驗請乞賜贈匾聯以志不朽。隨蒙聖主諭臣於回任後繕疏題請茲臣合就遵旨備敘情由具題。仰懇我皇上特布殊恩賜給匾額聯章俾臣制造懸挂湄洲、台、廈三處廟宇。再天妃靈神實水師之司命仍請恩加敕部詳議追封先代聖德彌彰而神功愈顯。將見鯨鯢永遁海宇共慶升平波浪長恬商漁咸歌樂業矣。臣謹繕疏題請伏乞聖主睿鑒賜給敕部詳議追封施行。為此具本謹題請旨』。雍正四年正月十七日。謝恩疏文題為恭報懸挂天妃神祠御書匾額日期事雍正四年七月初三日承准禮部札開為頒發御書匾額事祠祭清吏司案呈雍正四年五月十一日內閣交出天妃神祠匾額禦書「神昭海表」四字應將「神昭海表」四字交與福建提塘送往並知照水師提督敬謹製造懸挂可也。為此合札前去查照施行』等因到臣。承准此續於本年九月十二日據臣家人林世雄在京賷捧禦書「神昭海宇」四字到廈臣即郊迎至署恭設香案望闕叩頭訖隨敬謹恭摹召匠繪成匾式。遵照原題應懸挂湄洲、廈門、台灣三處天妃神祠將恭摹字樣並繪成匾式分送台灣總兵臣林亮、海壇總兵臣朱文召匠制造擇吉敬謹懸挂去後所有廈門天妃神祠臣遵即制造匾額擇吉於本年十二月十一日敬謹懸挂。又於十二月十三日准台灣總兵臣林亮咨稱台灣『天妃神祠御書匾額。遵即制造完竣業經擇吉於本年十一月二十八月會同台灣文武官員恭迎至祠敬謹懸挂合將日期咨覆』等因續於十二月十七日又准海壇總兵臣朱文咨稱『湄洲天妃神祠御書匾額遵即制造完竣經擇吉於本年十二月十一日親率屬員恭迎至祠敬謹懸挂合將日期咨覆』等因各到臣。准此竊照神靈效順允協盛世祥征宸翰特頒彌朋聖朝巨典。閩省有天妃英靈彰著歷代褒封昭然可考。康熙六十年間台匪倡亂臣同前任提臣施世驃親統官兵前往討逆。維時六月興師各士卒感佩聖祖仁皇帝深仁厚澤踊躍用命但恐時值台颶頻發之候臨行虔祝垂庇果荷顯靈默相處處效順。經臣面奏請乞賜贈匾聯以志不朽。業蒙我皇上特頒御書「神昭海表」四字。臣奉到隨即恭摹制造匾額擇吉敬謹懸挂廈門天妃神祠。仍繪成匾式分送台灣總兵臣林亮、海壇總兵臣朱文循照召匠制造擇吉敬謹懸挂台灣、湄洲二處天妃神祠去後茲准各咨報懸挂日期前來。具見宸翰輝煌神功有赫允垂億萬年盛典行將鯨鯢永遁海宇共慶升平波浪長恬商漁咸歌樂業矣。所有敬謹懸挂天妃神祠御書匾額各日期理合繕疏題報伏乞皇上睿鑒施行。為此具本謹具奏聞。雍正四年十二月二十日。
---
天妃誕降本傳天妃莆林氏女也。始祖唐林披公生子九俱賢。當憲宗時九人各授州剌史號九牧。林氏曾祖保吉公乃邵州剌史蘊公六世孫州牧圉公子也五代周顯德中為統軍兵馬使。時劉崇自立為北漢周世宗命都點檢趙匡胤戰於高平山保吉與有功焉。棄官而歸隱於莆之湄洲嶼。子孚承襲世勛為福建總管。孚子惟愨諱願為都巡官即妃父也。娶王氏生男一名洪毅女六妃其第六乳也。二人陰行善樂施濟敬祀觀音大士。父年四旬餘每念一子單弱朝夕焚香祝天願得哲胤為宗支慶。歲己未周世宗顯德六年、九五九夏六月望日齋戒慶贊大士當空禱拜曰『某夫婦兢兢自持修德好施非敢有妄求惟冀上天鑒茲至誠早錫佳兒以光宗祧』是夜王氏夢大士告之曰『爾家世敦善行上帝式佑』。乃出丸藥示之云『服此當得慈濟之貺』。既寤歆歆然如有所感遂娠。二人私喜曰『天必錫我賢嗣矣』越次年宋太祖建隆元年庚申九六三月二十三日方夕見一道紅光從西北射室中晶輝奪目異香氤氳不散。俄而王氏腹震即誕妃於寢室。裡鄰咸以為異。父母大失所望然因其生奇甚愛之。自始生至彌月不聞啼聲因命名曰「默」。幼而聰穎不類諸女。甫八歲從塾師訓讀悉解文義。十歲餘喜淨幾焚香誦經禮佛旦暮未嘗少懈。婉變季女儼然窈窕儀型。十三歲時有老道士玄通者往來其家妃樂舍之。道士曰『若具佛性應得渡人正果』。乃授妃玄微秘法。妃受之悉悟諸要典。十六歲窺井得符遂靈通變化驅邪救世屢顯神異。常駕雲飛渡大海眾號曰「通賢靈女」。越十三載道成白日飛升時宋雍熙四年丁亥九八七秋九月重九日也。
---
窺井得符妃少時與群女閒游照妝於井中忽見神人捧銅符一雙擁井而上有神侍仙官一班仿佛迎護狀。諸女駭奔妃受之不疑。少頃乘虛而化。眾報父母及裏鄰視銅符果出神授莫不驚異。自此符咒徑可闢邪法力日見玄通。常身在室中神游方外談吉凶禍福靡不奇中。
---
機上救親秋九月父與兄渡海北上。時西風正急江上狂濤震起。妃方織忽於機上閉睫游神顏色頓變手持梭足踏機軸狀若有所挾而惟恐失者。母怪急呼之醒而梭墜泣曰『阿父無恙兄沒矣』頃而報至果然。彼時父於怒濤中倉皇失措幾溺者屢隱似有住其舵與其兄舟相近無何其兄之舵摧舟覆。蓋妃當閉睫時足踏者父之舟手持者兄舵也。
---
化草救商嶼之西有鄉曰門夾當港口出入之衝礁錯雜。有商舟渡此遭風舟衝礁侵水舟人哀號求救。妃曰『頭商舟將溺可急拯』。眾見風濤震蕩不敢向前。妃乃擲草數根化成大杉排駕至前。舟因大木相附得不沉。少頃風漸平浪漸息舟中人相慶皆以為天助。及閣岸整理舟楫倏見大木瓢流不知所向詢鄉人方知化木附舟悉神姑再造力。
---
菜甲天成湄洲有小嶼住旁流中。一日妃游至其地。適母遣人以菜子油遺之。妃傾之地上。遂抽芽解甲燦然青黃布滿山堘。不煩播種四時不絕自生自熟於荒煙斷沁之間。莖幹花葉可以薦神供佛名曰菜子嶼。鄉人採之為仙葩神卉。至今猶野香鬱鬱斥鹵之外洵為勝概。
---
挂席泛槎妃時欲渡江值舟中篷槳不備。舟子以風濤洶湧不敢解纜。妃曰『無事此即草席代之』。令人懸於桅端。帆起舟駛恍若鳧鷗之浮沫。白雲一葦入水不濡碧海孤帆與波俱出。追狂飆而鼓棹破巨浪而旋槎。觀者驚為飛渡。
---
鐵馬渡江時漁民往北採捕海岸乏舟。妃渡水無楫取簷前所懸鐵馬鞭而策之跨江如奔電追風。人見青驄行水天馬騰空且怪且愕。及登岸又不見解鞍嘶秣尤為驚異。
---
禱雨濟民妃年二十一歲時莆大旱山焦川涸農民告困。通郡父老咸曰『非神姑莫解此厄』縣尹詣妃求禱。妃往祈焉。擬壬子申刻當雨。及期日已午烈焰麗空片雲不翳。尹曰『姑殆不足稱神乎』未幾陰霾四起甘澍飄灑平地水深三尺西成反獲有秋。眾社賽日咸歡呼頂禮稱神姑功德不可思議
---
降伏二神先是西北方金水之精一聰而善聽號「順風耳」一明而善視號「千里眼」。二人以金水生天出沒西北為祟村民苦之求治於妃。妃乃雜跡於女流採摘中十餘日方與之遇。彼誤認為民間女子將近前妃叱之遽騰躍而去一道火光如車輪飛越不可方物。妃手中絲帕一拂霾障蔽空飛揚卷地。彼仍持鐵斧疾視。妃曰『敢擲若斧乎』遂擲下不可複起。因咋舌伏法。越兩載複出為厲幻生變態乘濤騎沫滾蕩於浮沉蕩漾之中巫覡莫能治。妃曰『江河湖海水德攸鍾彼乘旺相之鄉須木土方可克之』。至次年五、六月間絡繹問治於妃。乃演起神咒林木震號沙石飛揚。二神躲閃無門遂拜伏願皈正教。時妃年二十三。
---
龍王來朝東海多神怪漁舟多溺。妃曰「此必怪物為殃』。乃命舟鼓枻至中流風日晴霽頃望見水族輳集錦鱗彩甲跳躍煦沫遠遠濤頭擁一尊官類王子儀容鞠躬嵩呼於前水潮洶湧舟人戰慄不已。妃曰『不須憂』。傳示免迎。突然水色澄清海不揚波始知龍王來朝。以後凡遇妃誕辰水族會洲前慶賀。是日漁者不敢施罛下釣。
---
收伏晏公時有負海怪物曰「晏公」每於水中趁江豚以噓風鼓水妖以擊浪翻溺舟楫深為水途大患。妃游至東溟見一碧萬頃水天涵泓半晷間江心澎湃舟子急呼曰『桅舵搖撼矣』。妃令拋椗見一神掀髯突睛金冠繡袖隨潮升降觸纜拂檣形如電掃雷震。妃色不動顯出靈變。忽旋風翻浪逆湃倒澎。彼伏神威叩謝蕩舟而還。但一時為法力所制終未心服。繼假逞色相變一神龍挾霧翼雲委蛇奔騰。妃曰『此妖不除風波不息』乃拋椗中流。龍左翻右滾機破技窮仍還本象唯見整然衣冠儼一尊人駐椗不動。妃命投下繩彼近前附攝不覺隨攝隨粘牢固難解飄蕩浮於水上。始懼而伏罪。妃囑之曰『東溟阻險爾今統領水闕仙班護民危厄』。由是永依法力為部下總管。
---
靈符回生歲祲疫氣盛行黃疑為莆字之訛縣尹合家病篤。吏告以湄嶼神姑法力廣大能起死回生救災恤難。尹齋戒親詣請救。妃曰『此系天數。何敢妄干』尹哀懇曰千里宦游全家客寓生死懸於神姑幸憫而救之』妃念其素稱仁慈代為懺悔。取菖蒲九節並書符咒令貼病者門首煎蒲飲之病者立瘥。尹喜再生之賜舉家造門拜謝。自此神姑名徹寰宇矣。
---
伏高里鬼高里鄉突有陰怪含沙侵染百病。村人共詣神姑求治。妃知為山僻小木精作祟取符咒貼病者考頭。眾如命而行聞屋瓦響處一物如鳥拚飛而去。妃跡其所之掃穴除之。比至遽幻作一小鳥匿樹抄只見渺渺林端炎起一團黑氣。妃曰『不可留此為桑梓憂』追擒之。唯一鷦鷯唧唧。將符水一灑鳥踏空而墜並無形體僅存一攝枯發。舉火焚之突見本相兀兀一小鬼子叩拜曰『願皈台下服役』收之。先是符咒未至之前一宵於民間忽語人曰『我將別當饗我』主人具儀禮宴之。次晨符咒至即從屋上出去。蓋亦預知法力難逃也。
---
奉旨鎖龍妃二十六歲春正月霪雨至夏淋漓弗止閩浙盡罹其災。省官奏聞天子命所在祈禱。莆人詣請神姑。妃曰『上下多獲戾於帝故龍為災亦數使然。今既奉天子命當除厥禍為我邑造福』。見白虯奔躍衝突又青、黃二龍洊蕩於漭蒼之表。妃焚靈符忽有神龍面王冠荷戟而前曰『奉帝罰此一方何可逆命』妃曰『誠知玉旨降災但生民遭困已極下界天子為民請命當奏上帝赦之』。遂鎖住白虯彼一青一黃尚騰波翻覆。妃乃焚香祭告。遽有金甲神人逐潮似追尋狀天大霽秋且告稔。有司特奏神姑鎖龍神功。奉旨致幣報謝。浙省水災亦漸平。
---
斷橋觀風吉蓼城西有石橋跨海當周道往來之津。一日忽怪風掃地霹靂如雷橋柱盡折人病涉水。相傳風伯為災。妃往觀焉。遙望一道黑氣噴薄迷天知二孛為祟因演出靈變俾其遠遁戒鄉人晦冥風雨毋犯之。
---
收伏嘉應、嘉佑時有二魔為祟一曰嘉應一曰嘉佑或於荒丘中攝魄迷魂或於巨浪中沉舟破艇。妃至遂逃於雲天杳渺之外。適客舟至中流風翻將沉見赤面金裝當前鼓躍。妃立化一寶貨舟拍浮而游。嘉佑即舍客舟乘潮而前。妃以咒壓之擊刺落荒遂懼而伏。妃又從山路獨行嘉應不知為民間美姝將犯之。妃拂飛塵霾彼遂幻變騰掀終不越故處若有限距而無門突出者因悚然退避。但魔心未淨歲餘複作蠱害。妃曰『此物不歸正道畢竟為妖為孽』。令人各焚香齋戒奉符咒自乘小艇象漁者遨游煙波之中。嘉應見之即衝潮登舟坐於桅前不覺舟駛到岸。妃佇立船頭遽悔罪請宥並收為將列水闢仙班共有一十八位。凡舟人值危厄時披發虔請求救率得其默佑。
---
湄山飛升宋太宗雍熙四年丁亥九八六妃年二十九。秋九月八日妃語家人曰『心好清淨塵寰所不樂居明辰乃重陽日適有登高之願預告別期』。眾咸以為登臨遠眺不知其將仙也。次晨焚香演經偕諸姊以行謂之日『今曰欲登山遠游以暢素懷道門且長諸姊不得同行傷如之何』諸人笑慰之曰『游則游耳此何足多慮』。妃遂徑上湄峰最高處但見濃雲橫岫白氣亙天恍聞空中絲管聲韻葉宮征直徹鈞天之奏乘風翼靄油油然翱翔於蒼旻皎日間。眾咸欷駭驚嘆祗見屋虹輝耀從雲端透出重霄遨游而上懸碧落以徘徊俯視人世若隱若現。忽彩雲布合不可複見。嗣後屢呈靈異鄉之人或見諸山岩水洞之旁或得之升降跌坐之際常示夢顯聖降福於民。里人畏之敬之相率立祠祀焉號曰「通賢靈女」。時僅落落數椽而祈禱報賽殆無虛日。
---
顯夢闢地湄嶼初建廟宇甚窄狹。有長者之子善信居山之西妃乃托之夢曰『我廟宇卑隘為我擴之當昌爾後』。是夜夫婦協夢清晨造廟拜答願依神命。乃闢地購金增厥式廓廟貌啟而維新焉。
---
禱神起碇季春有商三寶者滿裝異貨要通外國舟泊洲前。臨發碇膠弗起舟人入水見一怪坐碇不動。急報客大驚。登岸詢洲人『此方何神最靈』或曰『本山靈女極稱顯應』。遂詣祠拜禱。恍見神女優游碇上鬼怪闢易其碇立起。乃插香一瓣於祠前石間祝曰『神有靈此香為証願顯示徵應俾水道安康大獲貲利歸即大立規模以答神功』。迨泛舟海上或遇風濤危急拈香仰祝咸昭然護庇。越三載回航全安。複造祠見前所插瓣香悉盤根萌芽化成三樹。正值三月二十三日神誕枝葉叢茂香氣鬱鬱繽紛。商人奇其感應捐金創建廟宇煥乎改觀。及宋仁宗天聖中神光屢現善信者複感靈異廣大其地廊廡益增巍峨。
---
枯楂顯聖宋哲宗元佑元年丙寅一八六莆海東有高墩去湄百里許常有光氣夜現。漁者疑為異寶伺而視之乃水漂一枯楂發焰漁人拾置諸家。次晨視之楂已自還故處。再試複然。當夕托夢於寧海墩鄉人曰『我湄洲神女其枯楂實所憑也宜祀我當錫爾福』。父老異之告於制乾李公。公曰『此神所棲也。吾聞湄有神姑顯跡久矣。今靈光發見昭格必為吾鄉一方福。叩神之庇其在斯乎』遂募眾營基建廟塑像崇祀號曰「聖墩」禱應如響。
---
銅爐溯流宋哲宗元符初元符凡三年一九八一一莆南六十里地名曰楓亭其溪達海系南北通津。戊寅潮長時水漂一銅爐寶色燁然溯流而至。鄉人觀者如堵咸嘖嘖稱奇。眾下水取而藏之是夕楓人同得夢云『我湄神也欲為爾一鄉造福』。相傳異其事爰備香花奉銅爐至錦屏山下草構數椽祀焉。凡禱祝者無不應驗。里人林文可感神靈默佑割田與眾募建以廣之。
---
朱衣著靈宋徽宗宣和四年壬寅一一二二給事中允迪路公奉命使高麗道東海值大風震動八舟溺七獨公舟危蕩未覆。急祝天庇護見一神女現桅竿朱衣端坐。公叩頭求庇。倉皇間風波驟息藉以安。及自高麗歸語於眾。保義郎李振素及墩人備述神妃顯應。路公曰『世間惟生我者恩罔極我等飄泊大江身瀕於死雖父母愛育至情莫或助之而神姑呼吸可通則此日實再生之賜也』。複命於朝奏神顯應。奉旨賜「順濟」為廟額蠲祭田稅立廟祀於江口。
---
聖泉救疫宋高宗紹興二十五年一一五五春郡大疫。神降於白湖旁居民李本家曰『瘟氣流行我為郡請命於帝去湖丈許有甘泉飲此疾可瘳』。境內羅拜神賜。但此地斥鹵疑無清流以神命鑿之及深猶不見泉。咸云此系神賜勉加數鋤忽清泉沸出人競取飲之其冷若醴。汲者絡繹於路至相爭攘。朝飲夕瘥人皆騰躍拜謝曰『清泉活人何啻甘露真有回生之功』乃甃為井號曰「聖泉」。郡使者奏於朝詔封「崇福夫人」。托夢建廟紹興二十六年丙子一一五六以郊典特封為靈惠夫人。二十七年一一五七莆城東五里許有水市諸舶所集曰「白湖」。歲之秋神來相宅於茲。章氏、邵氏二族人共夢神指立廟之地。丞相俊卿陳公聞之驗其地果吉因以奉神。歲戊寅一一五八廟成。三十年一一六流寇劉巨興等嘯聚直抵江口。居民虔禱於廟忽狂風大震煙浪滔天晦冥不見神靈現出空中。賊懼而退。既而複犯海口神又示靈威賊遂為官軍所獲。奏聞天子詔加封「靈惠、昭應夫人」。溫台剿寇宋孝宗淳熙十年癸卯一一八三福建都巡檢羌特立奉命征剿溫州、台州二府草寇。官舟既集賊船蟻水面眾甚懼。方相持之際咸祝曰『海谷神靈惟神女夫人威靈顯赫乞垂庇護』。隱隱見神立雲端軿蓋輝煌旗幡飛飆儼然閃電流虹。賊大駭。俄而我師乘風騰流賊舟在右急撥棹衝擊之獲賊首並擒其黨餘四散奔潰奏凱而歸。列神陰相之功奏於朝奉旨加封「靈慈、昭應、崇善、福利夫人」。救旱進爵宋光宗紹熙元年庚戌一一九夏大旱萬姓號呼載道。神示夢於郡邑長曰『旱魃為虐我為君為民請命於天某日甲子當雨』。及期果銀竹紛飛金飆噴澍焦林起潤暵穀生春。郡邑交章條奏天子詔神福民殊勛應褒封進爵頒詔進封「靈惠妃」以彰聖靈。甌閩救潦宋寧宗慶元四年戊午一一九八甌閩苦雨滂沱不止漂屋蕩崖春夏倉廩告匱民不聊生。有司請蠲議賑。莆人虔禱於神。夜夢神示之曰『人多不道厥罰常陰故上天困此一方人。今爾眾虔恭我為爾奏於帝帝矜之越三日當大霽且錫有秋之貺』。至期果見扶桑破曉暘谷春生早禾得水而桀西成大熟。省官奏聞奉旨加封「助順」以報厥功。平大奚寇戊午秋大奚寇作亂調發閩省舟師討之舳艫相接將士枕戈。島寇巨艦銜尾而至銳不可當。眾懼各請神香火以行。與賊遇於中流彼居上風難以取勝。眾禱於神曰『願藉神力掃妖氛上慰天子討叛之心下救萬民蹂躪之苦』。頃刻間昏霧四塞返風旋波神光赫濯顯現。遂衝突無前渠魁就擒餘凶或溺或潰掃蕩無遺。凱奏具陳神陰佑大勛奉旨詔神為國家討賊其議加封號以答神庥。一家榮封慶元六年一二朝廷以神妃護國庇民功參玄造人本乎親慶自先貽於是頒詔封妃父為「楨慶侯」又改封「威靈侯」又以顯赫有裨民社加封為「靈感嘉佑侯」母王氏封「顯慶夫人」兄封「靈應仙官」神姊封為「慈惠夫人」佐神。紫金山助戰宋寧宗開禧改元乙丑一二五冬金人僕散揆從八迭灘潛渡淮聚哨淮甸王師啟行北伐人心洶湧求庇於神。至直隸安豐戎馮戒嚴。神示夢於將領異再遇等曰『金人犯順北顧貽憂若等銳志克敵吾當助威以佐天子』。初戰於花靨鎮神現靈雲端。眾望空中若有萬馬馳騁狀知為神力呵護賈勇向前大炮碎其酋長賊遂卻。又會戰於柴金山賊甚猖獗。臨陣時複見旌旗閃空將領嚴令督戰兵士擁楯而進敵乃披靡獲馬百餘匹斬馘數百人。賊複大聚合肥聞雲端鏘鏘有劍戟聲賊益懼且戰且退遂解合肥之圍。全師返旆人唱鐃歌。天子聞神兵陰助有護國大功加封「顯衛」以答神庥。助擒周六四嘉定改元戊辰一二八秋草寇周六四哨聚犯境舟艦不可勝計。時久旱後人窮無賴者多既困赤地遂入綠林乘亂劫掠廬舍寥落。闔邑哀禱於神。神示之夢曰『六四罪已貫盈特釜中游魚耳當為爾殲之』。越四日入境喊聲動地忽望空中有劍戟旗幟之形各相驚疑退下舟遽衝礁閣淺。尉司駕艇追之獲其首餘凶悉就俘。寇平境內悉安。奏上天子奉旨加封「護國、助順、嘉應、英烈妃」。錢塘助堤宋理宗嘉熙元年一二三七浙省錢塘潮翻江堤橫潰大為都省患。波湧浩蕩版築難施。都人號祝於神妃。忽望水波洶湧時濤頭上艮山祠若有所限拒而水勢倒流不前者因之水不衝溢堤障得成永無泛圯之患。眾咸稱神力捍禦。有司特奏於朝奉旨神功赫濯大有裨於朝家議加封號以答靈感。拯興泉飢寶佑改元一二五三莆與泉大旱穀值騰湧飢困弗支老幼朝夕向祠前拜禱。夢神夜告曰『若無憂米艘即至矣』。初廣地賈客挺裝米上浙越偶一夜神示夢曰『興泉若飢米貴速往可得利』。客寤而喜謂神示必獲利滋倍遂載入興、入泉。南艘輻輳民藉以不飢米價反平。郡人頗矜天幸商人怏怏言神夢不驗。詢其得夢之由方悟神為二郡拯飢。又思前夕米艘即至之夢果屬不虛。咸嘆再造神功焚香拜謝。天子聞之詔褒封「助順、嘉應、英烈、協正妃」。三年一二五五又以顯靈加封「靈惠、助順、嘉應、慈濟妃」。四年丙辰一二五六以浙江堤岸告成加封「靈惠、協正、嘉應、善慶妃」。火燒陳長五開慶改元歲在己未一二五九陳長五兄弟縱橫海上去來於興、泉、漳之間殺掠逞凶家無安堵三那困。請命於神。郡守徐公夢神示之曰『當殄此賊以靖地方』。徐公素敬信神妃即率寨官石玉等勵兵備之。朝廷督王憲使鎔克期剿賊。越八月賊三舟入湄島將屠掠蓼禧禱於神弗允解衣偃臥廊廡下悖慢不敬。俄有火焚其身肉綻皮爛痛楚哀呼。賊大懼退遁舟中。神起順風誘之出港忽天日晦冥大雨驟至。及開霽賊三舟已在沙埔上膠淺不動憲使王鎔曰『此神授也逆賊當殲滅矣』揮兵急擊賊奔潰先擒長五。郭敬叔等帥兵追至莆禧擒長六。長七乘潮退遁後追至福清並俘之磔於市脅從者罔治。徐公具陳神妃庇助之功憲使奏上天子勒議典禮進封「顯濟妃」兩司捐萬楮助修宮殿以報神貺。怒濤濟溺天歷元年一三二八夏備海道萬戶府分司運糧至大海遭颶風驟起巨浪連天七日夜不息人困力疲運艘幾於翻覆。舟人哀號仰禱神妃求佑。會日暮有形從空而下掩映舟中輝耀如畫宛見神靈陟降。少頃怒濤頓平。船上覺異香繽鬱。自此水道無虞徑抵直沽都省。奏聞奉旨差翰林國史院學士普顏實理欽齎禦香馳驛致祭。二年一三二九漕運複藉神妃默庇無失加封「護國、輔聖、庇民、顯佑、廣濟、靈感、助順、福惠、徽烈、明著天妃」遣官黃份等馳傳具禮專詣湄洲特祭並致祭淮、浙、閩海等處各神廟共祭一十八所。神助漕運至順元年庚午一三三春糧船七百八十隻自太平江路太倉劉家港開洋遇大風突起波撼星辰桅檣飄蕩數千人戰慄哀號。官吏懇禱於神妃言未已倏陰雲掩靄恍見空中有朱衣擁翠蓋佇立舟前旋有火照竿頭晶光如虹。舟人且驚且喜。無何風平浪息七百餘艘飄流四散正集合整理篷漿解纜而進又聞空中有語云『可向東南孤島暫泊』眾郎撐舟依孤島旁。方拋碇江上狂飆迅發暴雨倒峽。舟人相慰曰『非神靈指示我等皆在鼉宮蛟窟矣』次日晴霽遂達直沽交卸。中書奏神護相之功奉旨賜額曰「靈慈」。擁浪濟舟洪武七年甲寅一三七四泉州衛指揮周坐領戰船哨捕忽遇颶風大作衝泊閣礁。舟人環泣稽首呼神妃求庇。黑夜間倏見神火懸空畢照桅檣皆現。周喜曰『吾聞海上危急時得神火照耀雖危亦安。神其佑我乎』俄而巨浪躍起將船蕩浮從隙真逾磯北順流駛至岸邊。時天欲曙差認港跡始得無恙。歸至泉立廟奉祀。仍運木赴湄嶼修整宮殿。其杉木未載者浮水面自飄流到湄木頭各有「天妃」二字眾皆奇之。自是重建寢殿及香亭、鼓樓、山門複塑聖像制旗鼓沿途鼓欲送至祖廟。時又有張指揮領兵出海默祝神妃保佑果得顯應由泉裝載大料來湄洲構一閣於正殿之左名曰「朝天閣」。藥救呂德洪武十八年一三八五興化衛官呂德出海守鎮得病甚危篤求禱於神。夢寐間見一神女儼然降臨命侍鬼持丸藥輝瑩若晶珀示之曰『服此當去二豎』。正接而吞之遽寤香氣猶藹藹未散。口渴甚取湯飲嘔出二塊物頓覺神氣爽豁宿痾皆除遂平複如初。是夕夢神云『疇昔之夜持藥而救爾者乃慈悲觀音菩薩示現也當敬奉大士』。呂德感神靈赫奕遂捐金創建觀音堂于湄嶼。廣州救太監鄭和永樂元年一四三欽差太監鄭和等往暹邏國。至廣州大星洋遭風舟將覆。舟工請禱於天妃。和祝曰『和奉命出使外邦忽遭風濤危險身固不足惜恐無以報天子且數百人之命懸呼吸望神妃救之』俄聞喧然鼓吹聲一陣香風颯颯飄來宛見神妃立於桅端。自此風恬浪靜往返無虞。歸朝複命奏上奉旨遣官整理祖廟。和自備寶鈔五百貫親到湄嶼致祭。舊港戮寇永樂三年一四五欽差太監等官往西洋舟至舊港遇萑苻截劫順流連艦而至勢甚危急。眾望空羅拜懇禱天妃。忽見空中旌旗旆旆雲巔影耀滄溟突而江流激浪幟轉帆翻賊艘逆潮不前。官兵忽蕩進上流乘潮揮戈逐之一擊而魁首就俘再擊而餘孽遠潰。自此往返平靜。回京奏神功廣大奉旨著福建守鎮官整蓋廟宇以答神庥。夢示陳指揮全勝永樂七年一四九欽差太監統領指揮陳慶等往西洋賊覘知垂涎寶貨率數十艘於中流截劫。正值上風奔流如飛我舟被困眾俱股慄。陳慶曰『奉君命到此數百人在茫茫大海中須決雌雄尚可生還。騎虎之勢安可中下兵法謂置之死地而後生正在今日』眾曰『不若拜禱天妃』。慶從之。是宵陳慶夢神語曰『今夜風急可乘昏霧溯流而上翌日佐爾一帆風殲此醜類』慶以告內使棹向前。比曉已居上流。賊逆風不得進。我舟離賊已遠。眾欲遠遁。慶複曰『長江萬里西國迢遙回首不見家山。彼狡爾鯨鯤豈能忘情於我若飄泊偷安恐賊黨出沒煙波終入其網。今風信順便殆神授也急擊勿失』遂勵兵奔衝而下。遠望神儼現空中閃爍如虹如電。賊駭愕。風急舟騁賊篷被官桅倒插破裂。陳慶揮刃越舟賊首投水鉤而俘之餘悉就擒獲貨物軍器無算。內使及陳指揮率眾叩謝神妃曰『反敗為功轉禍為福再造之德山高水深』。複命奏上奉旨褒嘉委官重置廟中器皿親齎詣廟致祭。助戰破蠻永樂十八年一四二正月倭寇哨兵渡海欽差都指揮張翥統領浙江定海衛水軍防禦距海相持。日本慣習水戰分舟師據海口。我師樵汲道絕兵士困甚同叩禱天妃拜請水仙。忽波心撼激賊舟蕩漾浪中撐東湧西我舟與賊船首尾相擊。半晷間賊篷繂繩斷我舟中一兵披髮跳躍大呼曰『速越舟破賊』翥發令曰『此神所命先登者重賞』遂奮勇衝殺擒獲甚多其投水死者不計其數全收破蠻之功。事聞於上奉旨遣御史劉麟、內官孔用、唐貞詣廟致祭送長生鹿二對。東海護內使張源永樂十九年一四二一欽差內使張源往榜葛剌國。於鎮東海洋中官舟遭大風掀翻欲溺。舟中喧泣。源急叩天妃求佑。言未畢忽見狂風旋舞中有赤旆飛揚。眾疑其不祥。須臾風息浪平舟人踊躍歡忭皆曰『頃赤旆飛揚實神靈返颶之力』。及自外國還特制袍幡詣廟拜謝。本年太監王貴通等又奉命往西洋禱祝顯應。奏上遣內官修整祖廟備禮致祭。琉球救太監柴山洪熙元年一四二五四月欽差內官柴山往琉球載神香火以行。至外洋一夕雲霧晦冥山方假寐夢神撫其幾曰『若輩有水厄當慎之吾將為汝解』。及寤不敢明言只嚴戒舵工加謹。正揚帆而進突陰霾蔽天濤翻浪滾咫尺不相辨孤舟飄泊於洪波之中桅檣顛倒舟中墜水者數人。舵工急取大板亂擲水中數人攀木而浮隨波上下呼天求救哀聲震天。迨薄暮見燈光自天而來風倏靜浪倏平舵工函撥棹力救墮水者爭攀附登舟感慶再生之賜。回京奏上奉旨遣官致祭拜答神功。庇太監楊洪使諸番八國宣德五年庚戌一四三十二月欽差太監楊洪統領指揮千百戶及隨從人等駕船大小三十隻裝載彩幣賞賜阿丹、暹羅、爪哇、滿剌加、蘇門答刺、木骨都束、卜剌哇、竹步八國虔恭奉祀神妃朝夕拜禱保佑。一日舟至中流天日清霧遠望大嶼橫峙海中上多怪石錯生海物。眾曰『舟中沉鬱已久盍登岸少舒』。各奪磴而上。又見旁有小磯一女子攜筐採螺蜃競赴磯迫視之。洪恐其肆慢趨前呵止。女子忽不見。回首大嶼已沒方知前所登嶼即巨鰲浮現其美女乃天妃現身救此數十人也。各叩首謝。歸奏上奉旨齎香致祭。托夢除奸嘉靖中奸臣嚴嵩當權殘害忠義。御史林公諱潤擬附本糾之。夜間草槁未畢乃曰『似此必無兩靜但含默非吾初志』。假寐幾上夢神妃語之曰『權奸蠹國公報主忠誠必俞所奏當不負厥梗直』。寤而嘆曰『奸臣播虐忠良神人共憤天妃乃有除奸之靈若此本得旨當廟祀血食春秋』。果章奏而帝俞允遂建廟於涵江東卓地面以答英光。妝樓謝過天啟乙丑、戊辰一六二五、一六二六間萑苻草寇李魁奇出沒南溟結伙入吉了抄掠複迤到賢良港。港人擁神像江頭示以神靈梓鄉冀免擾害。神乃顯夢於酋長曰『而焚掠了城為禍酷烈今尚欲困吾父母之邦若不速退將殲爾類』仍嘯聚弗去。俄而狂飆躍浪蕩散其舟大舡沉溺餘者淪落波中。自是悔罪乞宥風且不靜。願起蓋梳妝樓一座並塑聖像以謝過乃得風靖。遂移舟出港備牲醴、香花到湄買置木料裝運前來建造俯伏叩拜。清朝助順加封康熙庚申年一六八二月十九日舟師征剿駐崇武與敵對壘。夜夢天妃告之曰『吾佐一航北汛上風取捷隨使其遠遁』。次日果得北風驟起敵遂披靡大敗而退。至二十六日舍廈門入台灣。內地海宇自是清寧。萬將軍大感神助立即具本奏神保佑之力。聖上甚慰陰功欽賜御香、御帛差官齎詔到湄廟加封致祭。起蓋鐘鼓樓及山門大總督姚奉命征剿以海道艱虞風波險阻不易報效中心懇摯極力圖維素信神靈赫濯禱應如響懇祈陰光默佑協順破逆。於康熙二十一年一六八二差官到湄洲祖廟就神前致祝許願俾不負徵剿上命即重修宮殿答謝鴻庥。乃於二十二年一六八三三月二十三日天妃悅旦特委興化府正堂蘇到湄廟設醮致祭隨帶各匠估置木料擇吉起蓋鐘鼓二樓及山門一座宮宇由是壯觀。大闢宮殿大總督姚時議征剿雖不辭責重任大之艱而逾塹越滄不無風波飄蕩之慮。一片忠誠孚格惟恃神靈默相。以故天威一震寰服人心於康熙二十二年七月初旬台灣果傾心向化舉島輸誠。總督捧頒恩敕前至台灣因少西北正風又恐逗留詔命自福省放舟於八月二十三日親到湄洲詣廟具疏神前虔祝順風願大闢殿宇以報神功。於是神前拈。准將東邊朝天閣改為正殿。舟尚未開二十五夜見船上放光深感神明有赫即捐金付興防廳張同、同知林升估價置買木料乃邊朝天閣另為起蓋。遂擇吉建造正殿已經安基豎梁緣興防廳張丁艱謝事。總督祈禱疏文福建總督姚啟聖謹抒愚衷、上請天妃主裁而言曰四海廣闊惟神是憑風濤順逆亦惟神是主。是神之權大、德尊適足侔天地而並日月也。今者荷神有靈助除六十年猖狂之大寇竟停五、六月台颶之大風除生靈之大害立朝廷之殊功。啟聖得以安享太平皆尊神之默佑也。今啟聖親總舟師遴福寧州總兵黃大來、參政道劉仔捧頒恩敕前至台灣因尚少西北正風是以越廟求神冀借一帆早到台地。啟聖百叩稽首之下見廟貌尚有未妥寸心甚為不安況正殿朝南而朝天樓、山門各俱西向、亦非宜於神靈之所憑依也。今啟聖議以正殿既朝南則朝天樓、鐘鼓樓、山門俱宜開闢朝南。此為一議。如神意定於朝西則門山、鐘鼓樓止須蓋完惟將朝天樓升高改為正殿而以原廟為神寢宮。此又為一議。若神意不准二議原欲仍舊向啟聖亦惟神是聽不敢有違。啟聖既經目擊不敢吝惜敬陳三議分列三闢惟神裁定
---
托夢護舟隨征同知林升同總兵官游澎奉委往撫台灣於康熙二十二年九月初五日由湄洲放洋初六晚至台灣。十五日自彼開駕而十八夜夢天妃在船有四人戴紅帽從水仙門而上問其所來答曰『舟船有厄將為爾護』。十九早舟過柑桔嶼舟次擱淺舵折四尺將溺眾驚懼投拜神前懇求庇佑。倏見天妃現身降靈保護乃得平穩。十九晚收進八罩報複成功。總督慰甚。同知林升到家虔誠答謝。湧泉給師靖海將軍侯施於康熙二十一年十月奉命征剿大師雲屯於平海。此地斥鹵樵汲維艱。只有神宮前小井一口甚淺當炎天旱候尤為枯竭數萬軍取給炊爨弗繼。將軍侯乃祝諸神以大師札住願藉神力俾源源可足軍需。禱畢而泉水湧溢真不異耿恭拜井之奇。因是千萬軍取用不竭。爰額之曰「師泉井」作師泉志以著神庥。師泉井記今上御極之二十一載壬戌孟冬予以奉命統率舟師徂征台灣。貔虎之校犀甲之士簡閱而從者三萬有餘。眾駐集平海之澳俟長風破巨浪以靖掃鮫窟。爰際天時暘亢泉流殫竭軍中取汲之道遙遙難致。而平澳遷徙之壤介在海陬昔之井廛盡成堙廢。始得一井於天妃行宮之前距海不盈數十武漬鹵浸潤厥味咸苦。其始未達深源其流亦複易罄。詢諸土人咸稱是井曩僅可供百家之需至隆冬澤愆水涸用益不贍。允若茲則三軍之士所藉以朝饔夕餐者果奚恃歟予乃殫攄誠愫祈籲神聰。拜禱之餘不崇朝而泉流斯溢味轉甘和。綆汲挹取之聲晝夜靡間歕湧滋溉略不顯其虧盈之跡。凡三萬之眾咸資飲沃而無呼癸之慮焉。自非靈光幽贊佐佑戎師殲殄妖氛翼衛王室未有弘闡嘉祥湛澤汪濊若斯之渥者也。因鐫石紀異名曰師泉昭神貺也。在易地中有水曰師。師之行於天下猶水之行於地中既著容民畜眾之義必協行險而順之和。是知師以眾正乃克副大君討貳撫順、懷柔萬邦之命。而揚旌海外發軔涯涘神異初彰闓惠覃布誕惟聖天子赫濯之威以致百靈效順山海征奇亶其然乎昔貳師劍刺大宛之山而流水溢出耿恭拜禱勒之井而清泉奔湧並能拯軍士於渴乏著萬里之奇功。乃今井養不窮三軍獲福予之不敏曷以答茲鴻嘉之賜哉是用勒之貞氏以志不朽云。
---
燈光引護舟人將軍侯施於康熙二十一年十月舟次平海。因謀進取於十二月二十六夜開船。一宵一日僅到烏丘洋因無風不得行令駕回平海。未到澳而大風倏起浪湧滔天戰艦上下隨濤浮漾外洋天水淼茫十無一存之勢。次早風定差船尋覓。及到湄州澳中見人船無恙。且喜且駭曰『似此風波安得兩全』答曰『昨夜波浪中我意為魚腹中物矣不意昏暗之中恍見船頭有燈籠火光晶晶似人挽厥纜而徑流至此』。眾曰『此皆天妃默佑』即棹回報上。將軍侯因於康熙二十二年正月初四早率各鎮營將領赴湄致謝遍觀廟宇捐金調各匠估價買料重興梳妝樓、朝天閣以顯靈惠。
---
澎湖神助得捷康熙二十二年六月內將軍侯奉命征剿台灣。澎湖系台灣中道之衝萑苻竊踞出沒要津難以徑渡。侯於是整奮大師嚴飭號令。士卒舟中咸謂恍見神妃如在左右遂皆賈勇前進。敵大發火炮我舟中亦發大炮喊聲震天煙霧迷海。戰艦銜尾而進左衝右突凜凜神威震懾一戰而殺傷彼眾並淹沒者不計其數。其頭目尚踞別嶼我舟放炮攻擊遂伏小舟而遁。澎湖自是肅清。先是未克澎湖之時署左營千總劉春夢天妃告之曰『二十一日必得澎湖七月可得台灣』。果於二十二日澎湖克捷其應如響。又是日方進戰之頃平海鄉人入天妃宮咸見天妃衣袍透濕其左右二神將兩手起泡觀者如市。及報是日澎湖得捷方知此時即神靈陰中默助之功。將軍侯因大感神力默相奏請敕封並議加封。奉旨神妃已經敕封即差禮部郎中雅虎等齎禦香、御帛到湄詣廟致祭。時將軍侯到湄陪祭見佛殿僧房尚未克竣隨即捐金二兩湊起。
---
琉球陰護冊使康熙二十二年欽差冊封琉球賜蟒玉正一品汪、林等官時在福省於六月二十日諭祭天妃於怡山院。是時東風正猛不意行禮甫畢旗幟忽皆北向遂解纜而行。所有應歷水程悉若飛渡而下才二晝夜即到馬齒山遽至那霸港直達迎恩亭前。琉球之人皆謂從來封駕未有若此飛渡而來。迄夫典禮告竣開駕而回狂濤震撼巨浪滔天。舟中人皆顛覆煙灶等物盡委逝波茫無彼岸誠萬難獲全。天使官肅將簡命共籲神妃求佑『返節無恙當為奏請春秋祀典永荷神庥』虔禱方終神應如響。黑夜中漂泊眾見舟竿上有二燈籠光焰在前。時束桅鐵箍巳斷十三桅應散而尚全系篷之頂繩斷不可續篷宜墮而猶懸桅拴裂逾尺桅應倒而仍柱。船不及壞因急駛往歸閩海港。中使複奏請春秋以下殘闕十餘字。
---
附錄　天上聖母源流因果
---
第一章求佳兒大士賜丸天後林氏女也。先世自唐迄宋代有功績世勛承襲遂家於莆田。父惟愨公尤好善樂施敬奉大士年四旬餘止一子焚香祝天願得佳兒。己未六月夜夢大士告曰『上帝式佑爾善』授以丸藥遂孕。
---
第二章聞異香我後降世宋太祖建隆元年庚申三月二十三日方夕紅光射室異香氤氳乃誕天後為惟愨公第六女也。
---
第三章遇道人秘傳玄訣後生而聰穎。八歲悉解文義十歲即好佛經。十三歲遇老道士曰『若具佛性應得度入正果』授以玄微秘法。
---
第四章窺古井喜得靈符後年十六時與諸女游窺古井忽見神人捧銅符一雙上有仙官擁護群女駭奔後受之不疑。自此法力玄通屢顯神異。
---
第五章運神機停梭救父時值九秋後父、兄兩舟濟海西風正急波濤震奔。後方織忽心動遂閉睫神馳手持梭足踏機軸若有所挾而恐失之之意。
---
第六章聞疾呼失柁哭兄機上凝神毋怪急乎。後醒而泣曰『父得保全兄已沒矣』始知頃所足踏者父之舟手持者兄之舵。呼醒舵摧竟不獲救。
---
第七章資民食瀉油生菜湄有小嶼在旁流中。後游其地適母遺以菜子油後即傾地皆抽菜甲燦然青黃布滿山塍。至今四時不絕遂名為「菜子嶼」。
---
第八章渡滄海指席為帆一日後欲渡海舟楫不整舟人難之。後指草席曰『無妨即此可憑矣』。懸之竿若鳧鷗之出沒追狂飆而鼓棹破巨浪而旋槎。觀者驚為飛渡。
---
第九章救舟人小草成杉嶼西有山曰夾山礁石林立船不敢近。一日風濤震撼舟人哀號人莫能救。後擲草數根化成大杉排空舟得以附焉。
---
第十章解旱災甘霖沛野後年二十一莆田大旱父老咸稱『非神姑莫解』。尹詣請許之擬壬午申刻當雨。至期大沛甘霖遂獲有秋。人皆歡呼頌德。
---
第十一章策鐵馬代楫渡江一日渡江無楫遂策簷前鐵馬快若奔騰人駭為青驄。行水上天馬驟空中只不見其解鞍嘶秣耳。
---
第十二章收神將演咒施法後年二十三收順風耳、千里眼為將。先是二神為祟西北民間苦之求治於後。後曰『此金水之精乘旺所鍾我當以火土克之』。乃演咒施法二神遂懼而皈依焉。今俱封為將軍。
---
第十三章率水族龍子來朝東海多神怪後乃命枻中流風日澄霽中見水族駢集龍子鞠恭於前。後敕免朝即退。至今天後誕辰猶然慶賀是日漁者不敢施罟下網。
---
第十四章投法繩晏公歸部有晏公者浮海為怪。後先施法力制之雖仗神威未能誠服。後又逞色變龍興濤滾浪來犯後舟。後投下繩隨攝隨粘牢固難解始懼而伏罪後囑曰『東溟險阻爾當護民』。收為部下總管。
---
第十五章莆田尹求符救疫歲祲疫莆田縣尹合家病篤吏告以請救尹乃齋戒詣求。後曰『此天災何敢妄干念其仁慈素著代為懺悔』。取菖蒲九節書符貼並煎飲之立瘥。自此名徹寰中矣。
---
第十六章高里鬼現相投誠高里鄉突有陰怪為祟。人咸求治於後。符咒貼處如鳥飛遁。後跡其穴掃除見一團黑氣中惟鷦鷯小鳥踏空而墜化為枯發焚之即現本相乃一小鬼也叩拜投服焉。
---
第十七章逐雙龍春夏雨止後年二十六歲自春至夏霪雨不止。省官奉天子命所在祈禱。莆人詣請於後後允為邑造福。後見白虯奔躍二龍游蕩乃畫靈符鎖住白虯遽有金甲神人逐二龍遁。莆即大霽秋且告稔。奉旨致幣報功。
---
第十八章驅二孛南北津通吉蓼城西有橋跨海南北通津。忽一日怪風掃地橋柱盡折行人病涉焉。後知二孛為祟遙見黑氣衝霄即演靈術驅之。人渡如故。
---
第十九章破魔道二嘉伏地時有二魔一曰嘉應一曰嘉佑。或於荒丘中或於巨浪中為害。或於客舟中流現赤面金裝當前鼓躍。後化寶舟出沒波濤間嘉佑舍客舟而就後船。後以咒壓之遂懼伏。嘉應從山路犯後後拂塵霾任其騰躍終不越故處遂悚懼而遁。然魔心未淨後歲複作乃得歸正。
---
第二十章証仙班九日升天宋太宗雍熙四年丁亥重九日同諸姊登高。於湄峰山巔恍聞空中絲管韻葉八音齊奏仰見鑾輿翠蓋儀皂幢旛雜踏而至。後乃跨雲而上眾咸欷歔驚異。俄而彩雲布合不複見矣。嗣後屢呈靈異。相率立祠號曰「通賢靈女」。
---
第二十一章示地利創始建廟宋高宗紹興二十六年丙子以郊典特封「靈惠夫人」。次年秋神來相宅取莆城東之水示民曰『白湖夢示章、邰二族』。丞相陳後卿聞之驗地果吉興工創建廟宇。
---
第二十二章驅水怪咸願捐金商人三寶貨船忽椗膠不起。舟人入水見一怪坐椗。各驚惶詣祠祈禱。恍見神後飄渺前來怪即遁椗立起。三寶許願捐金改觀廟貌。
---
第二十三章憑枯楂聖墩立廟宋哲宗元佑元年丙寅莆東有墩常現光跡之一枯楂也。漁人拾之歸楂自還故處。再試亦然。鄉人獲夢知楂為神所憑。制干支公聞之募建廟號為「聖墩」。
---
第二十四章得銅爐錦屏建祠哲宗元符初莆之南有地曰楓亭其溪通津達海。戊寅潮長時漂一銅爐寶光陸離。楓人收之同夢後囑。爰備香花奉至錦屏山下建祠以祀。
---
第二十五章護糧船額頒靈惠元文宗至順元年庚午春糧船開洋遇風桅檣漂蕩戰慄哀號。忽祥雲靄靄見空中朱衣擁蓋燈火垂光。既而風息得獲全安。奉旨賜額曰「靈惠」。
---
第二十六章療民疫井號聖泉宋孝宗乾道二年春大疫。神降於民李本家言曰『白湖旁可鑿泉得飲以除疫病』。果然泉味清冽飲如甘露朝吸而夕瘥焉。人感回生之功甃為井。號曰「聖泉」。
---
第二十七章答神庥千秋崇祀海邦履險臨於不測之機神靈呵護應於非常之際。或化蝴蝶、蜻蜓繞桅檣而垂引或令瑞禽、燕雀示舟楫以無虞。至於明燈璀璨慈悲靈濟於若隱若現之間瑞氣氤氳顯赫神通乎可望可即之下總在一誠可格未可思議名言者也。
---
第二十八章助皇師一將成功孝宗淳熙十年癸卯福建都巡檢羌特立奉命征剿溫、台二府草寇相持意怯共祝神靈垂庇。恍見神立雲端旗幡飛飆儼如虹電。我師乘風騰流賊舟在後急撥棹擊之獲其首而擒其黨。請於朝更加封焉。
---
第二十九章止陰潦轉歉為豐宋寧宗慶元四年戊午甌閩霪潦民不聊生。禱於神夢曰『人多不道上天困此一方耳。予念若輩恭虔奏請矜赦』。越三日大霽且錫有秋。
---
第三十章除水患收魔為將後念嘉應未歸正道究為妖孽乃化一舟乘之。應見即衝潮登舟坐於桅前。及岸見後立船頭應乃倉皇請宥並收為將。
---
第三十一章明前跡神槎再現莆東寧海橋頭眾方渡見光中縹渺浮一古木其狀絕異。順流而前人莫之識。至夕鄉人得夢知當年顯應神槎雲。
---
第三十二章助討逆合家受封大奚寇作亂閩師討之。賊勢甚銳眾請香火以行得藉神威返風旋波擒其渠魁掃蕩無遺。具奏陰佑大勛詔議加封合家榮贈。寧宗慶元六年朝廷以神妃護國庇民功參玄造。人本乎親慶自先貽。於是頒詔封妃父為「積慶侯」又改封「威靈侯」。又以顯赫有裨民社加封為「靈感嘉佑侯」。母王氏封「顯慶夫人」。兄封「靈應仙官」。神姊封為「慈惠夫人」。
---
第三十三章顯聖威金人碎首宋寧宗開禧改元乙丑金人僕散揆潛渡淮王師啟行夢神告曰『吾當助威』。初戰花靨鎮再戰紫金山三戰合淝皆雲端顯聖。王師賈勇賊將披靡大炮碎其酋長斬馘無算。上聞加封「靈惠」。
---
第三十四章率神將周寇亡身寧宗嘉定改元戊辰草寇周六四犯境。災後人民無賴既困赤地遂入綠林劫掠日盛。尉師襲之夢神示助。越四日入境。忽見空中有旗幟之影賊驚懼退舟遽衝礁擱淺。尉師駕艇追之獲其首餘凶悉平。奏上加封。
---
第三十五章錢塘江遏水成第堤宋理宗嘉熙元年錢塘潮決潰堤湧波為患。郡人號祝。忽望艮山祠若有限拒水勢倒流人得以施版築遂獲堤成。
---
第三十六章興泉郡招商買米理宗寶佑改元興、泉旱飢困弗支求禱者絡繹。神乃示夢云『若無憂米即至矣』因又示夢廣商云『興、泉苦飢速往可倍利』。舶集價平共相怏怏。人語感夢之由始悟救二郡生靈也。
---
第三十七章廟廊下火焚惡黨理宗開慶改元己未賊陳長五兄弟三人殺掠興、泉、漳三郡。八月賊三舟入湄島登岸據廟裸體偃臥。神火燒之退遁舟中。忽而晦冥誘之出港擱淺。憲使王鎔會兵擊之至福清俘磔乃神助之力也。詔複加封「顯濟」。
---
第三十八章波濤中默佑漕船元文宗天歷元年運漕入海遇風七晝夜不息。舟人哀禱。見燈光從空掩映異香馥鬱遂爾波恬浪靜。奉旨遣官致祭浙、閩等處廟一十五處並加徽號。
---
第三十九章現火光明師無恙明太祖洪武七年泉州衛指揮周坐領戰船哨捕遇風擱淺。舟人環呼神救。忽見神火熒煌俄而巨浪送船進港。指揮周立廟泉州以報德。
---
第四十章授丸藥呂德回生洪武十八年興化衛呂德疾篤夢神授丹令吞之嘔物二枚遂痊。複夢告曰『救爾者乃大士示現爾當敬奉之』德乃捐金建觀音堂于湄。
---
第四十一章聞仙樂鄭和免險明成祖永樂元年欽差太監鄭和等往暹羅經大星洋舟將覆。禱之。俄聞天樂浮空異香縹渺宛見神立桅左返風滅浪乃得挂帆。奏請遣官致祭。
---
第四十二章過小磯楊洪脫災明宣宗宣德五年。欽差太監楊洪等齎賜物於諸番。一日至中流見大山橫峙。舍舟登山以舒沉鬱。見旁一小磯有女子攜筐採螺因往觀之。其大山忽不見。大山者巨鰲也。方知神後點悟云。
---
第四十三章草彈章托夢除奸明世宗嘉靖間嚴嵩專權誤國。御史林潤擬糾彈草。假寐間夢神告曰『公心忠誠本上必准』。後果然。遂建廟於涵江。
---
第四十四章憫軍行流泉解渴康熙二十一年十月靖海將軍侯施奉命征剿師屯平海地多斥鹵樵汲維艱。惟神宮前一小井炊爨弗繼。將軍求禱之而清泉泛溢不異耿恭拜井之奇。爰曰「師泉」作志以著靈顯。
---
第四十五章平澎湖陰麾神將康熙二十二年六月將軍侯奉命征台路過澎湖。萑苻竊踞要津難以經渡。於是整奮大師連發火炮。恍見神麾旗率將助戰遂克共眾。欽差齎禦香帛致祭。
---
第四十六章過硈夢佑王臣康熙二十二年總督姚既基台灣。有隨征同知林升、總兵游澎自台回夢帶紅帽四人至前。問所從來。曰『護爾』。及過硈舵折將覆竟無虞並見天後護焉。
---
第四十七章晝夜順風護冊使康熙二十二年欽差汪楫、林麟等冊封琉球。正東風甚猛諭祭於怡山院甫畢而南風三畫夜直達迎恩亭。琉球駭為飛渡。複命奏請春秋祀典。
---
第四十八章春秋崇祀沛皇恩康熙五十八年己亥。冊封琉球使海寶、徐葆光等往返海道風少不順則祈禱天後即獲安吉。後複命奏准春秋祀典。
---
第四十九章佑漕船利運天津道光六年江南漕船從上洋海運。二月二十六、七等日西北風暴大作勢甚猛烈。漕船正抵黑水大洋迭遭風暴各船齊下太平筐隨風漂淌歷數日夜。危急之頃若有神助。往返水程幾萬里一千餘號漕船齊抵天津米石毫無漂失。在船舵工、水手二、三萬人並未損傷一名尤為向來未有之事。巡撫陶奏請海運化險為平顯應尤著加封「安瀾利運」扁額。
---
第五十章送冊使奉詔中山道光十九年己亥冊封琉球國正使翰林院修撰林鴻年、副使翰林院編修高人鏗途中兩次猝遇風暴。正在汪洋萬頃之中人力莫施舉舟惶悚。虔誠祈禱皆獲化險為夷。奏請加封「澤潭海宇」四字。
---
第五十一章警憊兵顯靈上海道光二十一年英夷犯浙蘇松戒嚴。有客兵駐札上海潮州會館裸臥神前穢褻殊甚。七月十五夜兵於夢中似有人擊駭奔呼救。鄰人亦驚起。但見黑衣人無數提械追擊。從此兵皆叩頭悔罪焉。
---
天后本支世系考
---
唐天子詹事諱披生九子皆官刺史世稱九牧。第六子唐邵州刺史謚忠烈諱蘊生子諱願。願生四子。第三子圉仕閩王審知為州牧即後之高祖也。子保吉棄官隱於賢良港。保吉生子孚為福建總管。孚生惟愨為都巡官。惟愨生洪毅及六女。後其第六女也。洪毅生一子傳數世而成巨族皆居於港。現分為六房。其祖祠所奉乃本支之先代也。所修家乘昭穆亦複秩然。世有以後尊榮奄為己房所出將其先代而改易之。按後之高曾祖父兄皆出仕其父兄又經敕封奚堪泯沒當年端州刺史公房提學諱麟所作序文已昭然可考毋煩置辨。又有云後父名願不應犯六世祖諱細思五代遞及宋初紛紛多事且托處海濱想亦末計及此。今閱其祖祠神主及其族譜皆稱惟愨則相傳名願者非。
---
賢良港祖祠考
---
港之祖祠前代已有建立。明永樂十九年上以天後屢著靈異聞祖祠圯壞特命內官赴港修整。及嘉靖時倭人擾攘民居盡被毀獨祠不壞。祠內供奉始祖唐邵州刺史公暨後之高曾祖父兄並後寶像。順治辛丑年奉文遷界子姓將神主寶像暫寄於涵江天後宮祠遂圯。康熙二十年展界複回鄉人同子姓鳩工建造赴涵請歷代神主供於寢堂寶像供於中廳。春秋二祭皆在於斯。世傳祠內寶像系異人妝塑各處供奉之像皆不能及。以遷界寄奉涵江。至複界時子姓到涵請回。涵之里人不肯。乃同詣神前卜筊得九十九聖筊。涵江裏人遂備船用彩亭鼓吹送寶像登舟。船甫開雷雨驟至隨船之後而船不沾濡。既入祠雷雨大作水溢堂廡。鄉族之人不能行禮口祝於後。雷雨實時屏息風掃地乾。瞻拜者莫不詫異。嗣後凡有到祠請香火者多有雷雨隨之至今猶然。
---
湄洲廟考
---
天后於宋雍熙四年九月九日到湄洲飛升里人立祠祀焉。僅落落數椽而祈禱報賽殆無虛日。後有商人三寶感戴神庥捐金創建廟宇。宋仁宗天聖中神光屢現荷庇佑者鳩資廣大其地廟廡益增巍峨。明洪武七年指揮周坐重建寢殿、香亭、鼓樓、山門複塑寶像。又有張指揮建一閣於正殿左邊名朝天閣。永樂初年詔擴大廟宇不時致祭。宣德六年遣官修整廟宇。國朝康熙二十二年總督姚起蓋鐘鼓樓山門又將東邊朝天閣改為正殿。將軍施建梳妝樓及朝天閣、佛殿、僧房廟宇由是壯觀。按天後宮廟建立者多即莆田一邑已有平海、涵江、莆禧、黃石、吉了、白湖、聖墩、江口及城中之文峰宮、西岩等處不可盡述。茲以湄洲為後升天之地故獨詳焉考之。
---
冊使顯應記九則
---
一
---
嘉靖十三年冊使陳侃、高澄舟至姑米山發漏呼禱得塞而濟。歸值颶風桅檣俱折忽有紅光燭舟乃請筊起柁又有蝶雀示象。冠服禱請立碑風乃弛。還請春秋祀典。
---
二
---
嘉靖四十年冊使郭汝霖、李際春回閩日颶將發有二雀集舟之異。及颶發失柁汝霖等為文以告風乃息。更置柁一異鳥集桅不去。
---
三
---
萬歷七年冊使蕭崇業、謝傑針路舛錯且柁叶失去、虔禱之次俄有一燕、一蜻蜓飛繞船左右遂得易柁。
---
四
---
萬歷三十年冊使夏子揚、王士楨舟過花瓶嶼無風而浪。禱於神得風順濟。歸舟柁索四斷。失柁者三大桅亦折。水面忽見神燈異雀來集東風助順。
---
五
---
崇禎元年冊使杜三策、楊掄歸舟颶作折柁牙數次勒索皆斷。舟中有奇楠木高三尺。三策等捐千金購刻神像。俄有奇鳥集檣端舟行若飛一夜抵閩。
---
六
---
本朝康熙二年冊使張學禮、王垓歸舶過姑米颶作桅左右欹龍骨半折。忽有火光熒熒霹靂起風雨中截斷僕桅柁旋不止勒索皆斷。禱神起柁三禱三應。易繩下柁有一鳥若雁綠嘴紅足集戰台上。舟人喜曰『天妃遣來引導也』遂達定海。
---
七
---
康熙二十二年冊使汪楫、林麟歸舟颶三晝夜舟上下傾反水滿艙中。虔禱天妃許請春秋祀典。桅篐斷而桅不散頂繩斷而篷不落與波上下竟保無虞。
---
八
---
康熙五十八年冊使海寶、徐葆光多用卯針幾至落漈。虔禱得改用乙辰針又筊許二十八日見山果見葉堅。複禱得西北風一夜抵港。歸舟至鳳尾山旋風轉船篷柁俱側呼神複正。至七星山颶作椗走幾觸礁呼神獲免。
---
九
---
乾隆二十一年冊使全魁、周煌舟泊姑米候風忽颶台作連三晝夜椗繩盡斷龍骨觸礁而折底穿入水。呼籲之頃眾見神火起於桅頂焚招風旗而落。又海面燈光浮來若煙霧籠罩狀船遂牢擱礁上得不沉溺以次獲濟登岸。歸舟至石盤阻霧不進。禱得見山。既起椗霧複合風雨雷電交作落帆葉不下舟欹甚。再禱再霽賴以安行。
---
述異記二則
---
一
---
邇年有洋船失風飄至一島金光耀目不能正視。抵岸乃金也。岸旁沙石皆紫金。同舟者甚喜競持錘鑿取之。俄見山頂一人金冠、金甲、朱褌、跣足、舞劍而來疾若飛逼舟。眾懼海舟素奉後供瓣香求救。忽後降一客曰『此金山神也。汝等竊金為禍不小。今我來救汝』。即持槍登檣杪命舟中嗚金鼓助戰與神拒敵良久神不能勝而去。舟無所損遂免於厄。
---
二
---
海怪多作黑浪浪中鬼物披發登舟舟人持兵器驅逐之。或出沒乘船靈旗豹尾天昏日慘投以香餅或紙錢始沒。海鰍如駕奔濤撞舟兩目如日牙如山峰。或舟行入蜃氣中樓閣城市宛然陰翳白日忽雨多至壤船。舟人叩請天後降神見星星如流火集帆檣上。呼吸之間百靈成集澄波一色水平如鏡。共相慶幸得免沈溺矣。
---
汪冊使靈異記二則
---
一
---
汪楫錄有神異一條。康熙二十年九月十四日黎明夢與同官喬萊登一山瞻仰有碧霞元君廟疑為泰山神下拜。神衣飾如妃後。命坐辭。神曰『公操人爵之柄坐宜也』。因坐。已複賜食一器。覺以告萊。二十一年元旦謁關帝得簽詩有「一紙官書火速催扁舟東下浪如雷」句。三月與中書林麟同充冊封琉球國使。葢林字石萊喬字石林乃知夢與簽詩莫非預定。獨疑與泰山神無涉。行次杭州楫時方疏請諭祭天妃。及登吳山謁天妃宮見旛書「碧霞元君」。越日於孩兒巷得天妃經一函詳書歷代封號始知崇禎十三年加封「碧霞元君」示夢者蓋即天後也。
---
二
---
又云使臣登舟必先迎請天妃奉柁樓上而以拏公從祀。拏公者福建拏口人。嘗行賈臥舟中聞神語曰『某日將行毒於某處』。公謹伺之。至期果見一人拋毒物水中。公投水收取盡食之遂卒。以是面作靛色後為土神。明兵攻閩不即下出牌誓曰『入城不留一人』公化為耆老進曰『若改殺為留當獻城』。從之。請以水燈為號。時荻蘆門水深不設備而居民以神誕日放燈於此。明兵望燈入公擁沙助之遂克城。果不殺一人。後以功封「護國天下兵馬司」協佑尊王。海船必奉之者以海上多礁霧專藉神力導引云。臣周煌亦循例奉迎香火上船。姑米之險石塘之霧神實有靈焉。因詳訪。閩人云『公實卜姓以業拏舟為神故稱拏公。今各省藩司庫神皆明時命以公主之故人亦多奉為財神。
---
莆田令顯應記二則
---
一
---
國朝乾隆丙午台灣林爽文作亂均奉委隨福公相東渡生擒林逆。丁未五月凱旋內渡。舟行四日時將晚已望見大旦門矣。舟子曰『日將夕未可入口請寄椗明早再進』。公相云『已望見廈門尚欲在海中飄蕩一夜耶』下令進口。其時已近黃昏清風徐來舟乃旁行。頃刻晦暗不知所向舟人大恐乃下二椗舟竟不停。舉船皆惶懼。正在危急間舟子忽喜曰『前有火光媽祖來也』眾前望隱約之間如有人坐小舟中以火刀擊石碎火四出。舟子曰『速轉舵向火行』一瞬息而舟已進口矣。自古渡台未有夜進大旦門者蓋門邊多石夜行難以趨避故耳。公相大悅實時登岸。次晨赴天後宮進香許願在京師蓋媽祖廟云。
---
二
---
國朝乾隆丁未冬福公相總督閩浙因海賊林明灼率匪船十餘只在浙、閩洋面行劫商旅患之。公相飭兩省舟師圍捕知舟師未肯出力特派均同守備鄭玉楷二人率兵五百駕商船十隻出洋督緝兼令查舟師之勤惰而密報焉。均與守備鄭玉楷同日出洋首先拏獲大盜陳開開一名解省公相大悅批稟獎勵。均等在海上搜捕一日下午舟人曰『天太暖恐夜間有風現已望見斗米應收澳』。正言間忽大霧彌漫四望不見不能收澳。時已將暮轉開出外洋以定南針。向東行二寸香又向西行如此往返舟如顛簸。夜深風愈大。時約三更舟子在天后座前燒香大驚曰『媽祖去矣』頃刻香火延燒座前紅彩舉船皆大驚。而風浪更巨忽報蓬下水矣又報桅損矣又聞大響一聲舟子哭曰『舵出門矣』船全賴舵而舵又賴肚帶以系之今肚帶斷而舵出門船不能主聽死而已。其時兵丁中有名番仔者能下水。舟子曰『如伊下水能將肚帶按好亦萬死之一生也』。因喚番仔告以故並厚賞之。番仔曰『此時要錢何用同一死也不過要我先死。我願先死諸人苟能不死善視我妻子可也』。遂慨然脫衣下水去。約有一更次忽聞舵工曰『舵上有人聲豈番仔來耶』乃放索系其上船。番仔怒曰『我為汝一船百餘人性命下水汝等乃不我接應耶』眾唯唯遜謝之。舵工即令人收船頭小輪。良久又大響一聲眾驚以為船破。舟人曰『其聲似舵歸門非破也』。乃執火焚香大喜曰『媽祖來矣』均問汝何以知之。曰『來試視之』均匍匐而往見神像滿面汗珠流下。均驚駭伏地。其時風浪尚大舟子曰『媽祖來且毋恐』乃以二錢在神前卜曰『向東去神當助我』。乃令舵工轉舵向東水聲盈耳語不聞聲。約一時許天將明舟人上桅頂遙望曰『已見羅湖澳可速行』。不多時舟忽屹然不動。方驚訝間舟子笑曰『已進口在沙上擱淺矣』。均乃出艙登岸。其餘九船亦相繼而至眾相慶焉。偏看船上無一物不損而船竟無恙。實時登岸覓船匠修整器具仍與鄭守戎分船出洋抵白犬賊船望見斬椗而逃。我船尾追至磁澳賊船衝礁登山我兵分頭往捕獲賊五十餘名即回五虎門而公相已先五日赴粵督兵安南矣。此一役也遇霧之夜聖像汗流神佑彰彰均親目所見是以終身敬奉弗敢懈云。嘉慶庚午春均轉餉入都舟過清江敬詣天後宮拈香。本廟道士問天後出身及家鄉事跡。均訝曰『本廟奉敕建立於今多年何志書竟未之見耶』道士曰『豈但道士未見即往來大人先生偶然言及亦下問於道士而道士茫無以對』。均即於神前焚香心許願歸去刷印志書一百部寄奉廟中囑道士分送往來士大夫披覽俾得知神靈普濟且廣見聞也。福建興化府莆田縣知縣候選同知軍功世襲恩騎尉廣寧張均謹識。
---
蘇總兵靈應事
---
簡放福建漳州鎮總兵官鑲白旗蒙古英保佐領下蘇勒芳阿前因入覲丹墀仰蒙天訓奉命南旋於庚辰荷月下浣舟抵天妃閘。時河流橫急船只被衝旁倒幸得履險如夷悉賴天后聖母神靈默佑。回念神功敬謹捐刷天後顯跡志書百部施送以昭靈貺云爾。
---
跋一
---
按天后志書不一有敕封志、顯聖錄、顯應錄、昭應錄、述異記要皆各就所見以記其事。自乾隆戊戌圖志全集之書成而天下皆奉為善本矣。第流傳日廣翻刻日多若不慎為校正恐滋承訛之誚。舊本聖跡圖自大士賜丸至春秋崇祀凡四十八圖以下三圖系道光年間上洋壽恩堂增入。咸豐丁巳乍川陳氏立願重梓其板旋遭兵燹。同治乙丑武彞潘、邱二氏複經翻刻板存閩中建群會館。今同人以刷印未便謀為重刊先屬孫孝廉承謨參閱並增入金、柳二將軍封號、奏片及汪委員靈應記。茲複為編次刪定因序而付之梓梓成並書緣起於後。蛟川周巨漣。
---
跋二
---
原本天后敕封志、顯應錄、昭應錄刻板俱存福建興化而江、浙二省未見善板。況原本亦屬少見。今虔誠繪像拜里居古跡繪圖敬刻。又靈笘聖簽及道光六年海運加封事實一半補刻名之曰天后聖母聖跡圖志。幸望貴商船主發心許願敬印天后聖母聖跡圖志布送各省傳流廣大功實無量。但船在海洋許願只知敬戲。而敬戲、一日之誠敬送是書顯彰聖跡綿傳百世之功較之敬戲勝萬倍也。信心高明善士必以為然者也。聖跡圖志板存於浙西木商毀於兵燹。顧後之靈顯何與於是書而奉後者究不可無是書。脫不踵而梓之將窮鄉僻壤曷以知神靈之歷久彌彰、封典之有加無已耶浙商爰取舊本校其訛字付之剞劂寄板於閩之安瀾會館俾奉祀者資印訂焉。同治庚午孟夏鎮海孫承謨敬識。
