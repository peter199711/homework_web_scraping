封氏聞見記
---
第一卷
---
　　道教
---
　　本自黃帝至老君。祖述其言故稱為黃老之學。戰國時圉寇蒙莊之徒著書咸以黃老為宗師。圉寇《天瑞篇》引黃帝之書曰「谷神不死是為玄牝。玄牝之門是為天地根。綿綿若存用之不勤。」此章黃帝之言而存五千之內則老氏所書同出已明矣。其後學道學、儒、墨諸家分明各為一教。漢武帝進用儒術黃老由是見廢。後漢桓帝夢見老子詔陳相孔壽立廟於苦縣刻石為銘。今亳州真源縣即古楚縣賴鄉也漢時屬陳國。郭緣生《述征記》云「老子廟中有九井汲一井八井皆動。」即其地也。國朝以李氏出自老君故崇道教。高祖武德三年晉州人吉善行於羊角山見白衣老父呼善行謂曰「為吾語唐天子『吾是老君即汝祖也。今年無賊天下太平。』」高祖即遣使致祭立廟於其地。遂改浮山縣為神山縣拜善行為朝散大夫。　　高宗乾封元年還自岱岳。過真源詣老君廟追尊為玄元皇帝。　　玄宗開元二十一年親注老子《道德經》。令學者習之。二十九年兩京及諸州各置玄元皇帝廟京師號玄元宮諸州號紫極宮。尋改西京玄元宮為太清宮東京玄元宮。
---
　　儒教
---
　　以上有缺文為儒學。復以諸生多不精勵遂廢州縣學。京師惟留國子生七十二人。煬帝即位復興教誘。國朝以來州縣皆有博士縣則州補州則吏曹授焉。然博士無吏職唯主教授多以醇儒處之。衣冠俊人職此為恥。玄宗時兩京國學有明經進士州縣之學絕無舉人。於是敕停鄉貢一切令補學生然後得舉。無何中原有事乃復為鄉貢。州縣博士學士惟二仲釋奠行禮而已。今上登極思宏教本。吏部尚書顏真卿奏請改諸州博士為文學品秩在參軍之上。其中下州學一事以上並同上州。每令與司功參軍同試貢舉並四季同巡縣點檢學生課其事業。博士之為文學自此始也。流俗婦人多於孔廟祈子殊為褻慢有露形登夫子之榻者。後魏孝文詔「孔子廟不許婦人沓雜祈非望之福。」然則聾俗所為有自來矣。
---
第二卷
---
　　文字
---
　　黃帝史官蒼頡視鳥獸之跡以作文字。依類象形故謂之文。形聲相益則謂之字。著於竹帛謂之書凡九千字所謂古文者也。古有六體一曰指事上下是也。二曰象形日、月是也。三曰形聲江、河是也。四曰會意武、信是也。五曰轉注考、老是也。六曰假借令、長是也。推此六體文字大端可得而見矣。《周禮》「保氏教國子以六書」即其事焉。至周宣王時太史史籀更著大篆十五篇與古文或異然不外六書之指。大篆、小篆亦名籀書與古文並行。春秋之時孔子之書六經皆古文也。其後諸侯不統於王車途異軌文字異制。秦氏既兼天下丞相李斯乃奏同之罷其不與秦文合者。李斯又作《蒼頡篇》中車府令趙高作《爰歷篇》太史令胡母敬作《博學篇》皆依傍大篆或加省約謂之小篆。於時獄官事繁篆書不給。御史程邈有罪繫雲陽獄中變篆為隸以從簡易始皇善而用焉。故秦時書有八體一曰大篆史籀所作也。二曰小篆李斯、趙高、胡母敬所作也。大小二篆皆簡策所用。三曰刻符施於符傳。四曰摹印亦曰繆篆施於鬱。五曰蟲書為蟲鳥之形施於幡信。六曰署書門題所用。七曰殳書銘於戈戟。八曰隸書施於公府。皆因事出變而立名者也。善長注《水經》云「臨淄人發古塚得桐棺前和外隱起為隸字言『齊太公六代孫胡公之棺』惟三字是古餘同今書。故知隸書非始於秦世也。」按此書隸在春秋之前但諸國或用或不用。程邈觀其省易有便於時故修改而獻非創造。漢興多因秦制通行隸書古文由是散逸。古者十年入小學者計十七能諷書九千字乃得為史。又以六體試之郡太守課最者以為書史。平帝時征沛人爰禮等說文字於未央庭中黃門侍郎楊雄采以作《訓纂篇》並前《蒼頡》等共四篇、五千三百四十字。王莽居攝大司空甄豐等取四篇校定文字頗改古文別為六體一曰古文孔子壁中書也。二曰奇字古文之異者也。三曰篆書即小篆也。四曰佐書即隸書也。五曰繆篆所以摹印也。六曰鳥蟲以書幡信也。後漢和帝時始獲七千三百八十四字。安帝時許慎特加搜采九千之文始備著為《說文》凡五百四十部。皆從古為證備論字體詳舉音訓。其鄙俗所傳涉於訛妄者皆許氏之所不取。故《說文》至今為字學之宗。魏時有李登者撰《聲類》十卷凡一萬一千五百廿字。以五聲命字不立諸部。晉有呂忱更按部搜求異字復撰《字林》七卷亦五百四十部凡萬二千八百二十四字。諸部皆依《說文》《說文》所無者是忱所益。後魏楊承慶者復撰《字統》二十卷凡一萬三千七百三十四字亦憑《說文》為本。其論字體時復有異。梁朝顧野王撰《玉篇》三十卷凡一萬六千九百一十七字。復有《地蒼》、《廣蒼》、《字指》、《字括》、《字苑》、《字訓》、《文字志》、《文字譜》之類互相祖述名目漸多。漢代又有草書故自蒼頡至於漢代書凡五變所謂古文、大篆、隸書、草書是也。南齊蕭子良撰古文之書五十二種鵠頭蚊腳懸針垂露龍爪仙人芝英倒薤蛇書蟲書偃波飛帛之屬皆狀其體勢而為之名。雖義涉浮淺亦書家之前流也。近代小篆、八分、草書、行書等並見施用餘多不行。
---
　　典籍
---
　　漢承秦滅學武帝開獻書之路置寫書之官。由是外有太常、太史、博士之藏內有延閣、廣內、秘室之府。成帝時秘藏頗有亡散乃使謁者陳豐求遺書於天下。詔光祿大夫劉向校經傳、諸子、詩賦步兵校尉汪宏校兵書太史令尹咸校數術侍醫監李柱國校方技。哀帝使向子歆嗣父之業歆遂總會群篇著為《七略》大凡萬三千二百六十九卷。王莽之末又被焚燒。光武還洛陽所載經傳二千餘輛。明帝尤重儒術爾後撰錄三倍於前。董卓移都之際自辟雍、東觀、蘭台、石室、宣明、鴻都諸藏典冊文章竟共剖散圖書縑帛軍人以為帷囊。及王允收而回者才七十餘乘。道路艱遠復棄其半。長安之亂一時焚蕩。魏氏拾掇亡書藏三閣秘書郎鄭默始制《中經簿。》秘書荀勖分經、史、子、集為四部甲乙丙丁之目大凡九千九百四十五卷。惠、懷之末靡有孑遺。西晉著作郎李光以勖舊部校之存者但有三千一十四卷。其後中朝遺書稍流江左。宋文帝八年秘書監謝靈運造《四部目》凡四千五百八十二卷。元徽初秘書丞王儉又造《目錄》萬五千七十四卷儉又別撰《七志》有《經典志》、《諸子志》、《文翰志》、《軍書志》《陰陽志》、《術藝志》、《圖譜志》。齊永明中祕書丞王亮又造《書目》萬八千一十卷。齊末兵火延燒秘閣。梁初命秘書監任昉於文德殿內集藏眾書二萬三千一百六卷。普通中阮孝緒更為《七錄》。有《興錄》、《記傳錄》、《子錄》、《文集錄》、《伎錄》、《佛錄》、《道錄》。元帝克平侯景收文德殿書及公私經籍歸於江陵大凡七萬餘卷。周師入郢並自焚之。宋武入關收其圖籍才四千卷。赤軸青紙文字古拙。魏孝文始都洛邑借書於齊秘府稍僅充實。爾朱之亂散落復多。北齊遷鄴頗更搜聚。後周保定書止八千其後至萬卷。周武平齊先封書府所加舊書僅至五千。隋開皇三年秘書監牛宏表請分遣使搜訪異本每書一卷賞縑一匹校寫既定本還其主。由是人間異書往往閒出。及平陳后經籍漸多。煬帝限寫五十副本分為三品於東都觀文殿東西廊屋列以貯之。大唐武德五年克平隋。鄭公盡收圖書命司農少卿宋遵貴載之以船溯河西上。行經底柱多被湮沒十存一二。其目錄、四部書大凡八萬六千九百六十六卷除凶書及刪去淺俗無益教理者見在三萬六千七百八卷著在《隋書經籍志》。自後書帙頗增。開元中定四部目錄大凡五萬八百五十二卷。此自漢以來典籍之大數也。
---
　　石經
---
　　初太宗以經籍多有舛謬詔顏師古刊定頒之天下。年代久傳寫不同。開元以來省司將試舉又皆先納所習之本文字差互輒以習本為定。義或可通雖與官本不合上司務於收獎即放過。天寶初敕改尚書古文悉為今本。十年有司上言「經典不正取捨難准」。詔儒官校定經本送尚書省並國子司業張參共相驗考。參遂搨定五聲字樣書於太學講堂之壁學者或就取正焉。又頒字樣於天下俾為永制。由是省司停約習本。　　後漢明帝時公卿言五經駁異請開呂不韋塚是未焚詩書前本。論者以為有缺文　　神武作相自洛陽運之於鄴至河陽岸崩沒水其得至鄴者不盈其半。　　隋開皇六年又自鄴再入長安置於秘書內省議欲補葺。隋亂造立之司用為柱礎。貞觀初魏徵為秘書監始收聚之十不存一。其相承傳秘之本猶存秘府而《石經》自此亡矣。天寶中余在太學與博士諸生共論經籍失正為欲建議請立《大唐石經》。遷延未發而胡寇海內文儒道消。至今四十六年兵革未息。嗚呼石經之事亦俟河之清也。
---
　　聲韻
---
　　周禺好為體語因此切字皆有紐紐有平、上、去、入之異。永明中沈約文詞精拔盛解音韻遂撰《四聲譜》、《文章八病》。有平頭、並尾、蜂腰、鶴膝以為自靈均已來此秘未睹。時王融、劉繪、范雲之徒皆稱才子慕而煽之。由是遠近文學轉相祖述而聲韻之道大行。以古之為詩取其宣導情志激揚政化但含征韻商意非切急故能包含元氣骨體大全《詩》《騷》以降是也。自聲病之興動有拘制文章之體格壞矣。隋朝陸法言與顏、魏諸公定南北音撰為《切韻》凡一萬二千一百五十八字以為文楷式。而先仙刪山之類分為別韻。屬文之士共苦其苛細。國初許敬宗等詳議以其韻窄湊合而用之。法言所謂「欲廣文路自可清濁皆通者」也。爾後有孫愐之徒更以「字書中閒字釀於切韻殊不知為文之匪要是陸之略也」。天寶末平原太守顏真卿撰《韻海鏡源》二百卷未畢屬胡寇憑陵拔身濟河遺失五十餘卷。廣德中為湖州刺史重加補輯。更於正經之外加入子、史、釋、道諸書撰成三百六十卷。其書於陸法言《切韻》外增出一萬四千七百六十一字先起《說文》為篆字次作今文隸字仍具別體為證然後注以諸家字書解釋既畢征九經兩字以上取句末字編入本韻爰及諸書皆仿此。自為聲韻已來其撰述該備未有如顏公此書也。大歷二年入為刑部尚書。詣銀台門講上之卷。敕宣付秘閣賜絹五百匹。
---
第三卷
---
　　貢舉
---
　　國初明經取通兩經先帖本乃按章疏試墨策十道。秀才試方略策三道。進士試時務策五道。考功員外職當考試。其後舉人憚於方略之科為秀才者殆絕而多走明經、進士。貞觀二十年王師旦為員外郎。冀州進士張昌齡、王瑾並文辭俊雅聲振京邑。師旦考其文策為下等舉朝不知所以。及奏聞太宗怪無昌齡等名問師旦。師旦曰「此輩誠有辭華然其體輕薄文章浮豔必不成令器。臣懼之恐後生倣效有變陛下風俗。」上深然之。後昌齡為長安尉坐贓罪解官而王瑾亦無所成。高宗時講士難其選。龍朔中敕左史董思恭與考功員外郎權原崇同試貢舉。思恭吳士輕泄進士問目三司推贓污狼藉。後於西堂輪次告變免死除名流梧州。開曜元年員外郎劉思立以進士准試時務策恐傷膚淺請加試雜文兩道並帖小經。玄宗時士子殷盛每歲進士至省者常不減千餘人。在館諸生更相造詣互結朋黨以相漁奪號之為「棚」。推聲望者為棚頭。權門貴戚無不走謁以此熒惑主司視聽。其不第者率多喧訟考功不能御。開元二十四年冬遂移貢舉屬於禮部。侍郎姚奕頗振綱紀焉。其後明經停墨策試口議並時務策三道。進士改帖大經加《論語》。自是舉人積多有參互、孤絕、例技、抵注之目。舉人多於經不精有白首舉場者故進士以帖經為大。天寶初達奚恂、李嚴相次知貢舉進士文名高而帖落者時謂「試時放過」謂之「贖帖」。十一年楊國忠初知選事。進士孫季卿曾謁國忠言禮部帖經之弊大舉人有實才者帖經既落不得試文。若先試雜文然後帖經則無餘才矣。國忠然之。無何有敕進士先試帖經仍前後開一行。是歲收入有倍常歲。又舊例試雜文者一詩一賦或兼試訟論而題目多為隱僻。策問五道舊例三道為時務策一道為商一道為征事。近者商略之中或有異同大抵非精博通贍之才難以應乎茲選矣。故當代以進士登料為登龍門。解褐多拜清要十數年閒掇跡廟堂。輕薄者語曰「及第進士俯視中黃郎。落第進士萑蒲棄道旁。」又云「進士初擢第頭上七尺燄光。」好事者紀其姓名自神龍已來迄於茲日名曰《進士登科記》亦所以昭示前民發起後進也。餘初擢第太學諸人共書餘姓名於舊紀末。進士張繟漢陽王柬之曾孫也。時初落第兩手捧《登科記》頂戴之曰「此千佛名經也。」其企羨如此。李右相在廟堂進士王如泚者妻翁以伎術供奉。玄宗欲與改官拜謝而請曰「臣女婿王如泚見應進士舉伏望聖恩回換與一及第。」上許之。付禮問宜與及第。侍郎李暐以詔詣執政右相曰「王如泚文章堪及第否」暐曰「與亦得不與亦得。」右相曰「若爾未可與之。明經、進士國家取才之地。若聖恩優異差可與官。今以及第與之將何以勸」林甫即自聞奏取旨。如泚賓朋讌賀車馬盈門。忽中書下牒禮部「王如泚可依例考試。」聞者罔然失錯矣。寶應二年楊綰為禮部侍郎奏舉人不先德行率多浮薄請依鄉舉裡選。於是詔天下舉秀才、孝廉。而考試章條漸加繁密。至於升進德行未之能也。其於應此科者蓋少遂罷之復為明經、進士。
---
　　制科
---
　　國朝於常舉取人之外又有制科、搜揚、拔擢名目甚眾。則天廣收才彥起家或拜中書舍人、員外郎次舍遺、補闕。玄宗御極特加精選下無滯才。然制舉出身名望雖高猶居進士之下。宦途之士而歷清貴有八俊者一曰進士出身制策不入。二曰校書正字不入。三曰畿尉不入。四曰監察御史、殿中不入。五曰拾遺、補闕不入。六曰員外、郎中不入。七曰中書舍人、給事中不入。八曰中書侍郎、中書令不入。言此八者尤為俊捷直登宰相不要歷餘官也。同寮遷拜或以此更相譏弄。御史張瑰兄弟八人其七人皆進士出身一人制科擢第。親故集會兄弟連榻令制科者別坐謂之雜色以為笑樂。舊舉人應及第開檢無籍者不得與第。陳章甫制策登科吏部榜放章甫上書「時見榜云戶部報無籍記者。昔傅說無姓殷後置於鹽梅之地。屠羊隱名楚王延內三旌之位未聞征籍也。范睢改姓易名為張祿先生秦用之以霸。張良為韓報仇變姓名而游下邳漢祖用之為相。則知籍者所以計租賦耳本防群小不約賢路。若人有大才不可以籍棄之。苟無其德雖籍何為今員外吹毛求瑕務在駁放。則小人也。」卻尋歸路策藜杖、著草衣田園荒蕪鋤犁尚在所司不能奪。特咨執政收之天下稱美焉。常舉外復有通五經一史及進獻文章並上著述之輩。或付本司或付中書考試亦同制舉。開元中有唐頻上《啟典》一百二十卷穆元林上《洪范外傳》十卷李鎮上《注史記》一百三十卷、《史記義林》二十卷辛之諤上《敘訓》兩卷卞長福上《續文選》三十卷馮中庸上《政事錄》十卷裴杰上《史護異議》高嶠上《注後漢書》九十五卷。如此者並量事授官或沾賞賚亦一時之美。
---
　　銓曹
---
　　貞觀中天下豐饒士子皆樂鄉士不窺仕進。至於官員不充省符追人。赴京參選。遠州皆衣糧以相資送然猶辭訴求免。選人至省便拜職官考滿即授牒請處分。吏部候人數滿百或二百即引試量書判注擬乃無被敵者。故吏曹四時提衡略無休暇。貞觀十年中書令馬周檢校吏部尚書始奏選人取所由文解。十月一日起首三月三十日畢。先是侍郎唐皎銓引選人問其穩便對曰「家在蜀。」乃注吳。有言親老在江南即唱隴右。有一信都人心希河朔恩給曰「願得淮淝。」即注「漳涂間一尉。」由是大為選人作法取之往往有情願者。高宗龍朔之後以不堪任職者眾遂出長榜放之冬集俗謂之長名。宏道中魏克己為侍郎放榜遂出得留者名街路喧嘩甚為冬集人授接坐此出為同州刺史。同時鄧元挺素無藻鑒又患消渴。選人作《鄧渴》詩謗之南院亦被貶為壽州。則天如意元年李志遠掌選有姓萬、姓王者並被放。私與令史相知減其點畫。萬姓改為丁王改為士擬授官。後即加增文字。志遠一見便覺曰「今年銓覆數萬人總知姓字何處有丁、士乎。此必萬、王也。」令史並承伏。久視中侍郎顧琮性公直。時多權幸公行囑托琮不堪其弊。嘗因官齋見壁畫指謂同位曰「此亦至苦何不畫天官掌選乎」陸元方常任天官侍郎臨終曰「吾年當壽但以領選之日傷苦心神。」言訖而歿。中宗景龍末崔湜、鄭愔同執銓管數外倍留人及注擬不盡即用三考二百日關通夏不了。又用兩考二百日關其或未能處置即且給公驗謂之「比冬」。選人得官有二年不能上者。有一人素遠得留乃注校書郎。選司綱維紊壞皆以有崔、鄭為口實。愔坐贓貶江州員外司馬。盧藏用承鄭氏之後尚有七百餘人未授官一切奏至冬處分。大遭怨讟。開元初宋璟為尚書李乂、盧從願為侍郎大革前弊據闕留人紀綱復振。時選人王翰頗工篇賦而跡浮偽。乃竊定海內文士百有餘人分作九等。高自標置與張說李邕並居第一自餘皆被排斥。凌晨於吏部東街張之甚於長名。觀者萬計莫不切齒。從願潛察獲欲奏處刑憲為勢門保持乃止。姜晦自兵部侍郎拜吏部從前銓中廊宇布棘以防內外猶不免交通。晦至盡去之大開門示無所禁。初囑置者晦轍知之占論莫不首伏。初朝廷以晦革銓司舊制頗憂之。既而銓綜流品皆得其銓敘而美聲洋溢。十四年玄宗在東都敕吏部置十銓以禮部侍郎蘇頲、刑部侍郎、工部尚書盧從願、散騎常侍徐堅御史中丞宇文融朝集使蒲州刺史崔林、魏州刺史崔征、鄭州刺史王岳、荊府長史韋虛心等同掌選分為十銓。吏部窄狹乃權寄諸廳引注選人喧繁滿於省闥。明年銓注復歸之吏部。承前所司注擬皆約官資升降之時難於允愜。侍郎裴光庭始奏立條例謂之循資格自後皆率為標準。舊良醞署丞、門下典儀、太樂署丞皆流外之任。國初東臯子王績始為良醞丞太宗朝李義甫始為典儀府中宗時餘從叔希顏始為大樂丞。三官從此並為清流所處。開元中河東薛據自恃才名於吏部參選請授萬年縣錄事。吏曹不敢注以咨執政。將許之矣諸流外共見宰相訴云「醞署丞等三官皆流之職已被士人奪卻惟有赤縣錄事是某等請要。今又被進士人奪取則某等一色之人無措手足矣。」於是遂罷。選曹每年皆先立版榜懸之南院。選人所通文書皆依版樣一字有違即被駁落。至有三十年不得官者。楊國忠為尚書創為押召選深者先授官。有文狀闕失許續通不令駁放。滯淹之流翕然歸美。其五品已上及清要官吏部不注送名中書門下者各量資以臨時敕除。歷任有淺深官資有高下故授任者或稱檢校或稱兼試、知攝、內供奉之類名目非一。
---
第四卷
---
　　尊號
---
　　秦漢已來。天子但稱皇帝無別徽號。則天垂拱四年得瑞石於洛水文曰「聖母臨人永昌帝業。」號其石為寶圖。於是群臣上尊號請稱聖母神皇后稍加慈越古天冊金輪聖神等號。中宗踐祚號應天神龍。玄宗即位號開元神武稍加為開元天地天寶聖文神武應道。肅宗號先天文武孝感。代宗號寶應元聖文武。今上號聖文神武。則天以女主臨朝苟順臣子一時之請受尊崇之號自後因為故事。允文允武乃聖乃神皇王盛稱莫過此。既以為祖父之稱又以為子孫之號。雖顛之倒之。時有變易曷曾離此數代之後將無所迴避。貞元初主上超然覺悟乃下詔去其徽號直稱皇帝。合於古矣。近歲百僚復請加尊號上守謙沖意不之許。昔光武皇帝詔群臣「上書不得言聖」。孔子曰「若聖與仁則吾豈敢」其謙沖之意大矣哉
---
　　運次
---
　　自古帝王五運之次凡二說鄒衍則以五行相勝為義劉向則以五行相生為義。漢魏共遵劉說國家承隋氏火運故為土德。衣服尚黃旗幟尚赤常服赭赤也。赭黃黃色之多赤者或謂之柘木染義無所取。高宗時王勃著《大唐千年曆》「國家土運當承漢氏火德。上自曹魏下自隋室南北兩朝咸非一統不得承五運之次。」勃言迂闊未為當時所許。天寶中昇平既久上書言事者多為詭異以希進用。有崔昌以勃舊說遂以上聞。玄宗納焉。下詔以唐承漢自隋已前歷代帝王皆屏黜之更以周漢為二主。後二歲禮部試天下造秀作《土德惟新賦》則其事也。及楊國忠秉政自以隋氏之宗乃追貶崔昌並當時議者而復酅、介二公焉。
---
　　降誕
---
　　近代風俗人子在膝下每生日有酒食之會。孤露之後不宜以此日為歡會。梁元帝少時每以誕載之晨輒設齋講經。洎阮修容歿後此事亦絕。太宗曾以降誕日謂長孫無忌曰「今日是朕生日。俗云『生日可喜樂』。以吾之情翻感思。」因泣下。中宗常以降誕宴侍臣貴戚於內庭與學士聯句柏梁體詩。然則國朝已來此日皆有宴會。玄宗開元十七年丞相張說遂奏以八月五日為千秋節百僚有獻承露囊者。是日皇帝御樓張樂傾城縱觀天下士庶皆為賞樂。其後又改為天長節。肅宗因前事以降誕日為天平地成節。代宗雖不為節猶受諸方進獻。今上即位詔公卿議。吏部尚書顏真卿奏「淮《禮經》及歷代帝王無降誕日惟開元中始之。又複本意以為節者喜聖壽無疆之慶天下咸賀放號節日。千秋萬歲之後尚存此日以為節恐乖本意。」於是敕停之。
---
　　金雞
---
　　國有大赦則命衛尉樹金雞於闕下武庫合掌其事。雞以黃金為首建之於亭之下。宣赦畢則除之。凡建金雞則先置鼓於宮城門之左視大理及府縣徒囚至則捶其鼓。案金雞魏晉已前無聞焉。或云始自後魏亦云起自呂光。《隋書百官志》云「北齊尚書省有三公曹赦則掌建金雞。」蓋自隋朝廢此官而衛尉掌之。北齊每有赦宥則於閶門前樹金雞三日而止。萬人競就金雞柱下取少土云「佩之利」。越數日間遂成坑所司亦不能禁。武帝即位大赦天下其日設金雞。宋孝王不識其義問於光祿大夫司馬膺之曰「赦建金雞其義何也」答曰「按《海中星占》『天雞星動必當其赦。』由是王以雞為候。」其後河間王孝琬為尚書令先是有謠言「河南種穀河北生白楊樹頭金雞鳴。」祖孝徽與和士開譖孝琬曰「河南、河北河間也。金雞言孝琬為天子建金雞也。」齊王信之而殺孝琬。登封嵩岳大赦故為萬歲登封。壇南有大檞樹杪置金雞因名樹為金雞。
---
　　露布
---
　　露布捷書之別名也。諸軍破賊則以帛書建諸竿上謂之露布。蓋自漢已來有其名。所以名露布者謂不封檢露而宣佈欲四方速知亦謂之露版。魏武奏事云「有警急輒露版插羽。」是也。宋時沈璞一作沈羨之為盱眙太守與臧質共拒魏軍不作露布。高宗怪而問之答曰「頃聞諸將獲賊二三驢馬皆為露布臣每哂之。近雖仰憑威靈得摧丑虜斬擒不多脫復高曳長縑虛張功捷尤而效之其罪彌甚。所以斂毫卷帛解上而已。」然則露版古今通名也。隋文帝時詔太常卿牛宏撰《宣露布儀》。開皇九年平陳元帥晉王以驛上露布。兵部請依新禮集百官及四方客使於朝堂內史令稱有詔在位者皆拜。宣露布訖蹈舞者三及拜郡縣皆同。自後因循至今不改。近代諸露布大抵皆張皇國威廣談帝德動逾數千字其能體要不煩者鮮云。
---
　　匭使
---
　　則天垂拱元年初置匭使之制。為方函四面各以方色。東曰延恩匭懷材抱器希於聞達者投之。南曰招諫匭匡政補過裨於政理者投之。西曰申冤匭懷冤受屈無辜受刑者投之。北曰通玄匭進獻賦頌涉於玄象者投之。置匭使一人判官一人。諫議大夫或拾遺補闕充其使專知受狀。每名進入以待處分餘付中書及理匭使。使常以御史中丞或御史為之。初置匭有四門其制稍大難於往來。後遂小其制度同為一匭依方色辨之。漢時陳廣為潁川太守設缿筩言事者投書其中。匭亦缿筩之流也。梁武常詔於謗木肺石旁各置一函橫議者投謗木函求達者投肺石函則今之匭也。初則天欲通知天下之事有魚保宗者頗機巧上書請置匭以受四方之書則天悅而從之。徐敬業於廣業陵作逆保宗曾與敬業造刀車之屬。至是為人所發伏誅。保宗父承暐自御史中丞坐貶義州司馬。天寶中玄宗以匭字聲似鬼改匭為獻納使。乾元初復其舊名。
---
　　定諡
---
　　太常博士掌諡職事三品已上薨者故吏錄行狀申尚書省考功校勘下太常博士擬議訖申省省司議定然後聞奏。昔周公文王之子諡曰文公。苟有令德不嫌同諡。諡二字者一字為質一字為文。或文或質蓋出當時禮官之意非定例也。自漢魏以來雖道德之重先無爵者不加諡。晉代王遵上疏稱武官有爵必諡甚失制度之本。自是公卿無爵皆諡。太宗朝鄭公魏征玄宗朝梁公姚崇、燕公張說、廣平公宋璟、郇公韋安石皆諡為文貞二字。人臣美諡無以加也非德望尤重不受此諡。有唐以來五人同諡亦無嫌也。代宗朝吏部尚書韋陟薨太常博士程皓諡曰忠孝刑部尚書顏真卿駁之「出處事殊忠孝不並。已為孝子不得為忠臣忠臣不得為孝子。故求忠於孝豈先親而後君移孝於忠則出身而事主。所以叱馭而進不憚危險故王尊為忠臣。思全而歸恐有毀傷故王陽為孝子。則知晝之與夜本不相隨春之與秋豈宜同日且以為尚書忠業高遠羽儀前朝百行之中能事甚眾。議行稱諡固多美名。何必忠孝兩施然後表德歷考前史恐無此事。敢率愚見請更商量。」皓執前議曰「天地之性人為貴人之行莫先於孝。孝于家則忠於國愛於父則敬於君。脫愛敬齊焉則忠孝一矣。夫君臣上下不可以廢忠事父母、承祭祀不可以虧孝。忠孝之道人倫大經。孔子曰『以孝事君則忠。』又曰『夫孝始於事親中於事君終於立身。』此聖人之教也。至於忠孝不並有謂而言將由親在于家君危於國奉親則孰當問主赴國則無能養親。恩義相迫事或難兼。故徐庶指心翻然辭蜀陵母刎頸卒令歸漢。各求所志蓋取諸隨。至若奉慈親、當聖代出事主入事親忠孝兩全誰曰不可豈以不仕為孝舍親為忠哉況忠孝侯之傳鵲印唐堯之代即有此官。伏念美名請依前諡。」有司不能駁焉。
---
　　明堂
---
　　垂拱四年則天於東都造明堂為宗祀之所高三百尺。又於明堂之北造天堂以侔佛像。大風摧倒重營之。火災延及明堂並盡無何又敕於其所復造明堂侔於舊制。所鑄九州鼎置於明堂之下。當中豫州鼎高一丈八尺受一千八百石。其餘各依方面並高一丈四尺受一千二百石都用銅五十六萬七百一十二斤。開元中改明堂為聽政殿頗毀徹而宏規不改。頂上金火珠迥出空外望之赫然。省司試舉人作《明堂火珠》詩。進士崔曙詩最清新其詩云「正位開重屋凌空大火珠。夜來雙月滿曙後一星孤。」天淨光微滅煙生望若無。還知聖明代國寶在神都。」史賊入洛陽登明堂仰窺棟宇謂其徒曰「大好舍屋。」又指諸鼎曰「煮物料處亦太近。」洎殘孽奔走明堂與慈閣俱見焚燒。
---
　　武監
---
　　開元十九年置先師太公廟。春秋二仲上戊日釋奠用張良配享牲用太牢軒懸之樂八佾之舞。出師將發日皆引辭。京兆功曹盧若虛錄太公之後姜氏、呂氏、尚氏、齊氏、高氏、盧氏、柴氏、慶氏、國氏、紀氏、紹氏、禮氏、賀氏、指氏、掌氏、歷氏、牽氏、晏氏、望氏、獻氏、易氏、章氏、謝氏、丁氏、申氏、營氏、浦氏、萊氏、許氏、蓋氏、雍門氏、東門氏、子雅氏、子尾氏、子襄氏、子牙氏、子功氏、氏、公旗氏、公牛氏、盧滿氏、祭公氏、閭公氏、仲長氏、章仇氏等四十八姓刻石為記。禮部員外郎崔宗之制銘立於廟門。天寶中太學中太學生張絅上書「請於太公廟置武監。國子監相對教習冑子。春秋釋奠於先師太公一如國學文宣王廟。」書寢不報。
---
　　漳瀆
---
　　開元中拾遺蓋匡朝上書「以江、河、淮、濟各能獨達於海故受四瀆之名。按《尚書注》云『漳水橫流入河。』今之此水與古有異發源潞州東赴滄海。有逾淮、濟合著瀆名。請以漳水為一瀆並前為五。以淮水配西嶽漳水配北嶽濟水配中嶽。庶隨正方各得其宜。陰陽克和風雨時若。」奏上不許。
---
第五卷
---
　　鹵簿
---
　　輿駕行幸羽儀導從謂之鹵簿。自秦漢已來始有其名。蔡邕《獨斷》載鹵簿有大駕、小駕、法駕之異而不詳鹵簿之儀。按字書鹵大楯也。字亦作櫓又作樐音義皆同。鹵以甲為之所以扞敵。賈誼《過秦論》云「僅屍百萬流血漂鹵」是也。甲楯有先後部伍之次皆著之簿籍天子出入則按次導從故謂之鹵簿耳。儀衛具五兵今不言他兵由以甲楯為名者行道之時甲楯居外餘兵在內。但言鹵簿是舉凡也。南朝御史中丞、建康令俱有鹵簿人臣儀衛亦得同於君上則鹵簿之名不容別有他義也。又百官從駕謂之扈從蓋臣下侍從至尊各供所職猶僕御扈養以從上故謂之扈從耳。《上林賦》云「扈從橫行。」顏監釋云「謂跋扈縱恣而行也。」據顏此解乃讀從為放縱不取行從之義所未詳也。
---
　　公牙
---
　　近代通謂府建廷為公衙公衙即古之公朝也。字本作牙《詩》曰「祈父予王之爪牙。」祈父司馬掌武修象猛獸以爪牙為衛故軍前大旗謂之牙旗。出師則有建牙、禡牙之事軍中聽號令必至牙旗之下稱與府朝無異。近俗尚武是以通呼公府為公牙府門為牙門。字謬訛變轉而為衙也非公府之名。或云公門外刻木為牙立於門側象獸牙。軍將之行置牙竿首懸於上其義一也。
---
　　官銜
---
　　官銜之名蓋興近代。當時選曹補授須存資歷。聞奏之時先具舊官名品於前次書擬官於後。使新舊相銜不斷故曰官銜。亦曰頭銜。所以名為銜者如人口銜物取其連續之意。又如馬之有銜以制其首。前馬已去後馬續來相次不絕者。古人謂之銜尾相屬即其義也。
---
　　頌德
---
　　在官有異政考秩已終吏人立碑頌德者皆須審詳事實州司以狀聞奏。恩敕聽許然後得建之故謂之頌德碑亦曰遺愛碑。《書》稱「樹之風聲」者正此之謂。亦有未去官諷動群吏外矯辭讓密相督責。前代以來累有其事斯有識者之所羞也。開元中右相李林甫為國子司業頗振綱紀。洎登廟堂見諸生好說司業時事。諸生希旨相率署名建碑於國學都堂之前。後因釋奠日百寮畢集林甫見碑問之祭酒班景倩具以事對林甫戚然曰「林甫何功而立碑誰為此舉」意色甚歷。諸生大懼得罪通夜琢滅覆之於南廓。天寶末其石猶在。林甫薨後楊國忠為左相兼總銓衡。從前注擬皆約循資格至國忠創為押例。選深者盡留乃無才與不才也。選人等求媚於時請立碑於尚書省門以頌聖主得賢臣之意。敕京兆尹鮮於仲通撰文玄宗親改定數字。鎸畢以金填改字處識者竊非之曰「天子有善宰相能事青史自當書之。古來豈有人君人臣自立碑之體亂將作矣。」未數年果有馬嵬之難。肅宗登極始除去其碑。
---
　　壁記
---
　　朝廷百司諸廳皆有壁記敘官秩創置及遷授始末原其作意蓋欲著前政履歷而發將來健羨焉。故為記之體貴其說事詳雅不為苟飾。而近時作記多措浮辭。褒美人材抑楊閥閱殊失記事之本意。韋氏《兩京記》云「郎官盛寫壁記以紀當時前後遷除出入浸以馬俗。」然則壁記之出當是國朝已來始自台省遂流郡邑耳。
---
　　豹直
---
　　御史舊例初入台陪直二十五日節假直日謂之伏豹亦曰豹直。百司州縣初授官陪直者皆有此名。杜易簡解伏豹之義云「宿直者離家獨宿人情所貴。其人初蒙榮拜故以此相處。伏豹者言眾官皆出己獨留如藏伏之豹者。伺侯待搏故云伏豹。」韓琬則解為「豹直言如燒竹遇節則爆。」餘以為舊說南山赤豹愛其毛體每霜露諸禽獸皆出取食惟赤豹深藏不出故古以喻賢者隱居避世。鮑明遠賦云「豈若南山赤豹避雨霧而深藏。」此言伏豹、豹直者蓋取不出之意。初官陪直已有伏豹之名何必以遇節而比燒竹爆之也杜說雖不甚明粗得其意韓其疏矣。
---
　　燒尾
---
　　士子初登榮進及遷除朋僚慰賀必盛置酒饌音樂以展歡宴謂之「燒尾」說者謂虎變為人懼尾不化須為焚除乃得成人。故以初蒙拜授如虎得為人本尾猶在體氣既合方為焚之故云燒尾。一云新羊入群乃為諸羊所觸不相親附火燒其尾則定。貞觀中太宗嘗問朱子奢燒尾事子奢以燒羊事對。及中宗時兵部尚書韋嗣立新入三品戶部侍郎趙彥昭假金紫吏部侍郎崔湜復舊官上命燒尾令於興慶池設食。至時敕衛陳設尚書省諸司各具彩舟游勝飛棲結艦光奪霞日。上與侍臣親貴臨焉。既而吏部船為仗所隔兵部船先至嗣立奉觴獻壽上問「吏部船何在」崔湜步自北岸促之。過戶部雙舸上結重樓兼胡樂一部即呼至岸以紙書作吏部字帖牌上引至御前。大悅以為兵部不逮也。俄見風吹動所帖之紙為嗣立所見遽奏云「非吏部船。」上令取牌探紙見戶字大笑。嗣立請科湜罪上不許但罰酒而已。
---
　　花燭
---
　　近代婚嫁有障車、下婿、卻扇及觀花燭之事及有下地、安帳並拜堂之禮。上自皇室下至士庶莫不皆然。今上詔有司酌古禮今儀使太子少師顏真卿、中書舍人於劭等奏。障車、下婿、觀花燭及卻扇詩井請依古禮。見舅姑於堂上薦棗栗脯脩無拜堂之儀。又氈帳起自北朝穹廬之制請皆不設惟於堂室中置帳以紫綾幔為之。又除俗禁子午卯酉年謂之當梁嫁娶者云婦姑不相見。按起居郎呂才奉太宗詔定《官陰陽書》五十卷並無此事今亦除之。
---
　　第宅
---
　　太宗朝天下新承隋氏喪亂之後人尚儉素。太子太師魏征當朝重臣也所居室宇卑陋。太宗欲為營第輒謙讓不受。洎征寢疾太宗將營小殿遂輟其材為造正堂五日而就。開元中此堂猶在。家人不謹遺漏焚之子孫哭臨三日朝士皆赴弔。高宗時中書侍郎李義炎宅亦至褊迫義炎雖居相位在官清儉竟終於方丈室之內。高宗聞而嗟歎遂敕將作造堂以安靈座焉。則天以後王侯妃主京城第宅日加崇麗。至天寶中御史大夫王鉷有罪賜死縣官簿錄太平坊宅數日不能遍。宅內有自雨亭從簷上飛流四注當夏處之凜若高秋。又有寶鈿井欄不知其價他物稱是。安祿山初承寵遇敕營甲第聚材之美為京城第一。太真妃諸姊妹第宅競為宏壯曾不十年皆相次覆滅。肅宗時京都第宅屢經殘毀。代宗即位宰輔及朝士當權者爭修第舍頗為煩弊矣。議者以為土木之妖。無何皆易其主矣。中書令郭子儀勛伐蓋代所居宅內諸院往來乘車馬僮客於大門出入各不相識。詞人梁鍠嘗賦詩曰「堂高憑上望宅廣乘車行。」蓋此之謂。郭令曾將出見修宅者謂曰「好築此牆勿令不牢。」築者釋鍤而對曰「數十年來京城達官家牆皆是某築只見人自改換牆皆見在。」郭令聞之愴然動容。遂入奏其事因固請老。
---
　　巾襆
---
　　近古用幅巾周武帝裁出腳向後襆發故俗謂之襆頭。至尊、皇太子、諸王及仗內供奉以囉為之其腳稍長。士庶多以紗縵而腳稍短。襆頭之下別施巾象古冠下之幘也。巾子制頂皆方平仗內即頭小而圓銳謂之內樣。開元中燕公張說當朝文伯冠服以儒者自處。玄宗嫌其異已賜內樣巾子長腳羅襆頭。燕公服之入謝玄宗大悅。因此令內外官僚百姓並依此服。自後巾子雖時高下襆頭羅厚薄大體不變焉。近日長安尉程李家好高巾不曾改換。御史陸長源性滑稽在鄴中忽裹蟬翼羅襆尖巾子。或譏之長源曰「若有才雖以蜘蛛羅網裹一牛角有何不可若無才雖以美玉裹一簸箕亦將何用」先時吏部尚書劉晏裹頭至慢每裹但擎前後腳擫兩翅擫之都不抽挽。或曰「尚書何不抽兩翅」晏曰「兩邊通耶」時人多哂之。兵部尚書嚴武裹頭至緊將裹先以襆頭曳於盤水之上然後裹之名為水裹擫兩翅皆有褶數流俗多效焉。
---
　　圖畫
---
　　國初閻立本善畫尤工寫真。太宗之為秦王也使立本圖秦府學士杜如晦等一十八人令學士褚亮為贊今人間《十八學士圖》是也。貞觀十七年又使立本圖太原幕府功臣長孫無忌等二十四人於凌煙閣太宗自為贊褚遂良題之。其後侯君集謀逆將就刑太宗與之訣流涕曰「吾為卿不復上凌煙閣矣。」中宗曾引修文館學士內燕因賜游觀。至凌煙閣見君集像有半塗之跡。傳云君集誅後將盡塗之太宗念其功而止。玄宗時以圖畫歲久恐漸微昧。使曹霸重摹飾之。立本以高宗總章元年遷右相今之中書令也。時人號為丹書神化。今西京延康坊立本舊宅。西亭立本所畫山水存焉。則天朝薛稷亦善畫。今尚書省考功員外郎廳有稷畫鶴宋之問為贊。工部尚書廳有稷畫樹石東京尚書坊、歧王宅亦有稷畫鶴皆稱精絕。稷位至太子少保。玄宗時王維特妙山水幽深之致近古未有。維終於尚書右丞。鄭虔亦工山水名亞於維。勸善坊吏部尚書王方慶宅山水院有虔山水之跡為時所重。虔工書畫又工詩故有「三絕」之目。而宦游途迍蹇終於台州司戶焉。天寶中御史畢宏善畫古松。凡此數公皆負當時才名而兼擅工藝。至若吳道子畫鬼神韓幹畫馬皆近時知名者也。爾後畫者甚眾雖有所長皆不能度越前輩矣。大歷中吳士姓顧以畫山水歷托諸侯之門。每畫先帖絹數十幅於地乃研墨汁及調諸彩色各貯一器使數十人吹角擊鼓百人齊聲啖叫。顧子著錦襖錦纏頭飲酒半酣繞絹帖走十餘匝取墨汁攤寫於絹上次寫諸色乃以長巾一一傾覆於所寫之處使人坐壓己執巾角而曳之迴環既遍。然後以筆墨隨勢開決為峰巒島嶼之狀。夫畫者淡雅之事今顧子瞑目鼓噪有戟之象其畫之妙者乎
---
　　長嘯
---
　　永泰中大理評事孫廣著《嘯旨》一篇云「夫氣激於喉中而濁謂之言激於舌端而清謂之嘯。言之濁可以通人事、達性情。嘯之清可以滅鬼神、致不死。蓋出其嘯善千里應之。出其嘯善萬靈受職。斯古之學道者哉。故太上老君授南極真人南極真人授廣成子廣成子授風後風後授務光務光授舜演之為琴以授禹。自後或廢或續晉太行仙人孫公能以得道而無所授。阮嗣宗所得少許其後不復聞矣。嘯有十五章一曰權輿二曰流雲三曰深溪虎四曰高柳蟬五曰空林鬼六曰巫峽猿七曰下鴻鵠八曰古木鳶九曰龍吟十曰動地十一曰蘇門十二曰劉公命鬼十三曰阮氏逸韻十四曰正章十五曰畢竟。」廣云其事出道書。餘按人有所思則長嘯故樂則歌詠憂則嗟歎思則吟嘯。《詩》云「有女仳離條其嘯矣。」顏延之《五君詠》「長嘯苦懷人。」皆是也。廣所云深溪虎、古木鳶其狀聲氣可矣。至今太上老君相次傳授舜演為琴崇飾過甚非餘所敢聞也。按《詩箋》云「嘯蹙口出聲也。」成公綏《嘯賦》「動唇有曲發口成音。」而今之嘯者開口捲舌略無蹙舌之法。孫氏云「激於舌端。」非動唇之謂也。天寶末有峨眉山道士姓陳來游京邑。善長嘯能作雷鼓霹靂之音。初則發聲調暢稍加散越須臾穹窿磕瀉雷鼓之音忽復震駭聲如霹靂觀者莫不傾悚。
---
第六卷
---
　　飲茶
---
　　茶早彩者為茶晚彩者為茗。《本草》云「止渴令人不眠。」南人好飲之北人初不多飲。開元中太山靈岩寺有降魔師大興禪教學禪務於不寐又不夕食皆恃其飲茶。人自懷挾到處煮飲。從此轉相倣效逐成風俗。起自鄒、齊、滄、棣漸至京邑。城市多開店舖煎茶賣之不問道俗投錢取飲。其茶自江淮而來舟車相繼所在山積色類甚多。楚人陸鴻漸為《茶論》說茶之功效並煎茶炙茶之法造茶具二十四事以都統籠貯之。遠遠傾慕好事者家藏一副。有常伯熊者又因鴻漸之論廣潤色之。於是茶道大行王公朝士無不飲者。御史大夫李季卿宣慰江南至臨懷縣館或言伯熊善茶者李公請為之。伯熊著黃衫、戴烏紗帽手執茶器口通茶名區分指點左右刮目。茶熟李公為歠兩杯而止。既到江外又言鴻漸能茶者李公復請為之。鴻漸身衣野服隨茶具而入。既坐教攤如伯熊故事。李公心鄙之茶畢命奴子取錢三十文酬煎茶博士。鴻漸游江介通狎勝流及此羞愧復著《毀茶論》。伯熊飲茶過度遂患風氣晚節亦不勸人多飲也。吳主孫皓每宴群臣皆令盡醉。韋昭飲酒不多皓密使茶茗以自代。晉時謝安詣陸納納無所供辦設茶果而已。按此古人亦飲茶耳但不如今人溺之甚窮日盡夜殆成風俗。始自中地流於塞外。往年回鶻入朝大驅名馬市茶而歸亦足怪焉。《續搜神記》云「有人因病能飲茗一斛二斗有客歡飲過五升遂吐一物形如牛肺。置柈中以茗澆之一斛二斗。客云此名茗瘕。」
---
　　打球
---
　　打球古之蹙踘也。《漢書藝文》「《蹙踘》二十五篇。」顏注云「踘以革為之實以物蹙躡為戲。蹙踘陳力之事故附於兵法。蹙音子六踘音鉅六。近俗聲說蹋踘為球字亦從而變焉非古也。」太宗常御安福門謂侍臣曰「聞西蕃大好為打球比令亦習曾一度觀之。昨升仙樓有群胡街裡打球欲令朕見此胡疑朕愛此騁為之。以此思量帝王舉動豈宜容易。朕已焚此球以自戒。」景雲中吐蕃遣使迎金城公主中宗於梨園亭子賜觀打球。吐蕃贊咄奏言「臣部曲有善球者請與漢敵。」上令仗內試之決數都吐蕃皆勝。時玄宗為臨淄王中宗又令與嗣虢王邕、駙馬楊慎交、武延秀等四人敵吐蕃十人。玄宗東西驅突風回電激所向無前。吐蕃功不獲施其都滿贊咄尤此僕射也。中宗甚說賜強明絹斷百段。學士沈佺期、武平一等皆獻詩。開元天寶中玄宗數御接觀打球為事。能者左縈右拂盤旋宛轉殊可觀。然馬或奔逸時致傷斃。永泰中蘇門山人劉鋼於鄴下上書於刑部尚書薛公云「打球一則損人二則損馬。為樂之方甚眾何必乘茲至危以邀晷刻之歡耶」薛公說其言書鋼之言置於座右命掌記陸長源為《贊美》美之。然打球乃軍州常戲雖不能廢時復為耳。今樂人又有躡球之事戲彩畫木球高一二丈妓女登榻球轉而行。縈回去來無不如意古蹋球之遺事也。
---
　　拔河
---
　　拔河古謂之牽鉤。襄漢風俗常以正旦望日為之。相傳楚將伐吳以為教戰。梁簡文臨雍部禁之而不能絕。古用蔑纜今民則以大麻纟亙長四五十丈兩頭分繫小索數百條掛於前。分二朋兩朋齊挽。當大纟亙之中立大旗為界震鼓叫噪使相牽引。以卻者為勝就者為輸名曰拔河。中宗時曾以清明日御梨園球場命侍臣為拔河之戲。時宰相、二駙馬為東朋三宰相、五將軍為西朋。東用貴人多西朋奏勝不平請重定不為改西朋竟輸。僕射韋巨源、少師康休璟年老隨纟亙而踣久不能興。上大笑左右扶起。玄宗數御樓設此戲挽者至千餘人喧呼動地。蕃客士庶觀者莫不震駭。進士河東薛勝為《拔河賦》。其詞甚美時人兢傳之。
---
　　繩妓
---
　　玄宗開元二十四年八月五日御樓設繩妓。若先引長繩兩端屬地埋鹿盧以繫之。鹿盧內數丈立柱以起繩之直如弦。然後妓女以繩端躡足而上往來倏忽望之如仙。有中路相遇側身而過者有著屐而行而從容俯仰者。或以畫竿接脛高五六尺或蹋高蹈頂至三四重既而翻身擲倒至繩還注曾無蹉跌。皆應嚴鼓之節真奇觀也。衛士胡嘉陵作《繩妓賦》獻之辭甚宏暢。玄宗覽之大悅擢拜金吾倉曹參軍。自寇氛覆蕩伶人分散外方始有此妓軍前宴會時或為之。
---
　　石志
---
　　古葬無石志近代貴賤通用之。齊太子穆妃將葬立石志。王儉曰「石志不出《禮經》起元嘉中顏延之為王珍石志。素施無名策故以紀行跡耳遂相祖習。儲妃之重禮絕常例既有哀榮不煩石銘。」儉所著《喪禮》云「施石志於壙裡禮無此制。魏侍中繆襲改葬父母制墓下題版文。原此將以千載之後陵谷遷變欲後人有所聞知。其人若無殊才異德者但紀姓名、曆官、祖父、姻媾而已。若有德業則為銘文。」按儉此說石志宋齊以來有之矣。齊將有發古塚得銘云「青州二十子東海女郎。」河東賈昊以為司馬趙女嫁為苟晞子婦檢之果然。東都殖業坊十字街有王戎墓隋代釀家穿傍作窖得銘曰「晉司徒尚書令安豐侯王君銘。」有數百字。然古人葬者亦有石志但不如今代貴賤通為之耳。
---
　　碑碣
---
　　墓前碑碣未詳所起。按《儀禮》。廟中有碑所以繫牲並視日景。《禮記》「公室視豐碑三家視桓楹。」天子諸侯葬時下棺之柱其上有孔以貫繂索懸棺而下取其安審事畢因閉壙中。臣子或書君父勛伐於碑上後又立之於隧口故謂之神道言神靈之道也。古碑上往往有孔是貫繂索之象。前漢碑甚少後漢碑蔡邕、崔瑗之徒多為人立碑。魏晉之後其流浸盛。碣亦碑之類也。《周禮》「凡金玉錫石楬而璽之。」注云「楬如今題署物。」《漢書》云「庵寺前揭著其姓名。」注「名揭找也。」揭杙於庵處而書死者之姓名楬音揭。然則物有標榜皆謂之揭。郭景純《江賦》云「峨嵋為泉陽之揭玉壘作東別之標。」是也。其字本從木從曷以石為墓碣因變為碣。《說文》云「碣特立石也。」據此則從木從石兩體皆通。隋氏制五品已上立碑螭首龜趺趺上不得過四尺裁在長禮。今近代碑稍眾有力之家多輦金帛以祈作者罹人子罔極之心順情虛飭遂成風俗。蔡邕云「吾為人作碑多矣惟有道無愧詞。」隋文帝子齊王攸薨僚佐請立碑。帝曰「欲求名一卷史書足矣。若不能徒為後人作鎮石耳。」誠哉是言也。
---
　　羊虎
---
　　秦漢以來帝王陵前有石麒麟、石闢邪、石象、石馬之屬人臣墓前有石羊、石虎、石人、石柱之屬。皆所以表飭墳壟如生前之像儀衛耳。國朝因山為陵太宗葬九　　山門前亦立石馬。陵後司馬門內又有蕃酋曾侍軒禁者一十四人石象皆刻其官名。後漢太尉楊震葬日有大鳥之祥因立石鳥像於墓。《風俗通》云「《周禮》方相氏葬日入壙驅罔象罔象好食亡者肝腦。人家不能常令方相立於側而罔象畏虎與柏故墓前立虎與柏。」或說秦穆公時陳舍人掘地得物若羊將獻之道逢二童子謂曰「此名謂蝹常在地中食死人腦。若殺之以柏束兩枝捶其首。」由是墓側皆樹柏。此上兩說各異未詳孰是。按《禮經》云「天子墳高三雉諸侯半之。大夫八尺士四尺。天子樹松諸侯樹柏。大夫樹楊士樹榆。」《說文》云「天子樹松諸侯柏大夫榆士楊。」按《禮經》「古之葬者不封不樹後代封墓而又樹之。」《左傳》云「爾墓之木拱矣。」又曰「樹吾墓檀。」仲尼卒弟子各自他方持其異木樹之於墓。蓋殷周已來墓樹有尊卑之制不必專以罔象之故也。《風俗通》又云「汝南彭氏墓頭立石人石獸田家老母到市買數斤餌暑熱行疲息石人下遺一斤餌。客來見道行人因調之云『石人能愈病人來謝女。』轉相告語頭痛者摩石人腹病者多自愈。因言得其福。乃號曰石賢士。輜駢轂繫帳峴天絲竹之音聞數里。數年稍自休歇。」樵子云「石門於墓古之道耶」答曰「古不崇墓況損人工而為觀乎非古也。」盧思道《西征記》云「新郎城西有漢桂陽太守趙越墓匕北有碑碑有石柱東南有亭以石柱為名。」然墓前石人、石獸、石柱之屬自漢而有之矣。
---
　　紙錢
---
　　紙錢今代送葬為鑿紙錢積錢為山盛加雕節舁以引柩。按古者享祀鬼神有圭璧幣帛事畢則埋之。後代既寶錢貨遂以錢送死。《漢書》稱盜發孝文園瘞錢是也。率易從簡更用紙錢。紙乃後漢蔡倫所造其紙錢魏晉已來始有其事。今自王公逮於匹庶通行之矣。凡鬼神之物其象似亦猶涂車芻靈之類。古埋帛金錢今紙錢皆燒之所以示不知神之所為也。
---
　　道祭
---
　　玄宗朝海內殷贍送葬者或當衢設祭張施帷幙有假花、假果、粉人、面獸之屬。然大不過方丈室高不逾數尺議者猶或非之。喪亂以來此風火扇。祭盤帳幙高至八九十尺用紙三四百張。雕鎸飾畫窮極精巧。饌具性牢復居其外。大歷中太原節度辛景雲葬日諸道節度使使人修范陽祭祭盤最為高大刻木為尉遲鄂公突厥鬥將之戲機關動作不異於生。祭訖靈車欲過使者請曰「對數未盡。」又停車設項羽與漢高祖會鴻門之像良久乃畢。縗絰者皆手擘布幕收哭觀戲。事畢孝子陳語與使人「祭盤大好賞馬兩匹。」滑州節度令狐母亡鄰境致祭。昭義節度初於淇門載船桅以充幕柱。至時嫌短特於衛州大河中河船上取長桅代之。及昭義節度薛公薨絳忻諸方並管內陽城南設祭每半里一祭。南至漳河二十餘里連延相決。大者費千餘貫小者猶三四百貫。牙相窺覘競為新奇。柩車暫過皆為棄物矣。蓋自開闢至今奠祭鬼神未有之盛者也。
---
　　忌日
---
　　忌日請假非古也。《世說》云「忌日惟不飲酒作樂。會稽王世子以忌日送客至新亭主人欲作樂王便起去持彈往衛洗馬墓下彈鳥。」《晉書》又載「桓玄忌日與賓客游宴惟至時一哭而已。」前代忌日無假之證也。沈約《答庾光祿書》云「忌日制應是晉宋之間其事未久。制假前止是不為宴樂本不自封閉如今世自處者也。」居喪再周之內每至忌日哭臨受帛無不見人之義。而除服之後乃不見人。實由世人以忌日不樂而不能竟日興惑以對賓客故弛懈放逸自晦不與外接。設假之由實在於此顏之推亦云「忌日感慕故不接外賓不理庶務。」不能悲愴自居何限於深藏也。世人或端坐奧室不好言笑。卒有急迫寧無盡不見之理。其不知禮意乎
---
第七卷
---
　　蜀無兔鴿
---
　　〔上闕〕命左右齎兔鴿而往。今蜀中鴿尚稀而兔已眾。戴祚作《西征記》云「開封縣東二佛寺餘至此見鴿大小如鳩戲時兩兩相對。」祚江東人晉末從劉裕西征姚泓至開封縣始識鴿則江東舊亦無鴿。梁武帝時侯景圍台城軍士熏鼠捕鴿而食數月之後殿鼠鴿皆盡。然則江東之有鴿亦當自北齎往耳。《周禮》稱橘逾淮北而為枳瞿鵒不逾濟汶則死地氣然也。故《春秋》書「瞿鵒來巢。」然則禽獸草木中士所無異方而來者眾矣。漢代張騫自西域得石榴、苜蓿之種今海內遍有之。太宗朝遠方咸貢珍異草木。今有馬乳蒲萄一房長二尺餘夫餘國所獻也。娑羅樹一名菩提葉似白楊摩伽陀那國所獻也。黃桃名金桃大如鵝卵康國所獻也。波羅拔藻葉似紅藍實如蒺梨泥婆羅國所獻也。又有醋菜似慎火苦菜似苣胡芹、渾提蔥之屬並自西域而來色類甚眾。異方禽獸象出南越駝出北胡。今皆自育於中國然不如本土之宜也。
---
　　月桂子
---
　　垂拱四年三月月桂子降於台州臨海縣界十餘日乃止。司馬蓋說、安撫使狄仁杰以聞編之史策。月中雲有蟾蜍、顧兔並桂樹相傳如此自昔未有親見之者。歷家之說月行者南北道假令此月上當台州之分則他年月桂豈獨無子何至此月方始降也且月行一月一周天無三百六十五度四度之一則行一日當歷十二度有餘。一度為一千九百三十二里十日之間月行遂遠。桂子何得常留此處又月徑千里周回三千里桂子若不瀰漫三千里內亦不當專在台州咫尺之地。日月麗天各有限域豈澒洞無底而有桂子漏下桂子得下蟾兔之類何能不落況天與地相去極遠桂子小物從空而下飛楊縈轉無所不之蕞爾台州何為獨有或者台嶺與嶺南地接山多桂樹桂子多因風而至。有若從天而來時人不加詳考謂之月桂。郭景純云「桂樹葉似杞而無子。」據此則桂樹無子。台州所見其他物乎宋之問台州作詩云「桂子月中下天香雲外飄。」文士尚奇非事實也。
---
　　高唐館
---
　　〔上闕〕海內溫湯甚眾有新豐驪山湯藍田石門湯岐州鳳泉湯同州北山湯河南陸渾湯汝州廣成湯兗州乾封湯邢州沙河湯。此等諸軺軒來往無不吟諷以為警絕。有李和風者至此又題詩曰「高唐不是這高唐淮畔荊南各異方。若向此中求薦枕參差笑煞楚襄王。」讀者方解。
---
第八卷
---
　　歷山
---
　　齊州城東有孤石平地聳出俗謂之歷山。以北有泉號舜井。東隔小街又有石井汲之不絕云是舜之東家之井。乾元中有魏炎者於此題詩曰「齊州城東舜子郡邑人雖移井不改。時聞洶洶動綠波猶謂重華井中在。」又曰「西家今為定戒寺東家今為練戒寺。井中投一瓶兩井相搖響。」泙濞又曰「齊南郡裡多沮洳娥皇女英汲引處。竊向池中深畊來澆茆畦土平流去。」炎雖文士其意如是則誠以為舜之所居也。按鄭玄「歷山在河東。」應物云「在雷澤。」皇甫謐云「在濟陰。」今東齊也名歷城與舜耕歷山其名相涉故俗人混同。其說在河東者近是。
---
　　二朱山
---
　　密州之東臨海有二山。南曰大朱北曰小朱。相傳云仙人朱仲所居也。按朱仲漢時人仙傳所載不言所居。若爾朱仲未居之前山無名乎此西北數十里有春秋時淳於城。淳於州國也。吳楚之人謂居為千古謂州為朱然。則此山當名州山也。漢末崔炎於高密從鄭玄學遇黃巾之亂泛海而南作《述初賦》其序云「登州山以望滄海。」據其處所正相合也。大朱東南海中有句游島去岸三十里俗云句踐曾游此島故以名焉。《述初賦》又云「朝發兮樓台回盼子句榆朝食兮島山暮宿兮鬱州。」鬱州今海州東海縣在海中。《晉書》石勒使季龍討青州刺史曹嶷嶷欲死保根餘山然則句榆、根餘當是一山亦聲之訛變耳。
---
　　嶧山
---
　　兗州鄒嶧山南面平復。東西長數千步廣數步。其處生桐柏傳以為貢嶧陽孤桐者也。土人云「此桐所以異於常桐者諸山皆廢地兼土惟此山大石攢倚石間周回皆通人行山中空虛故桐木絕響以是珍而入貢也。」按《漢書地理志》「下邳縣西有葛嶧山古之嶧陽下邳也。」郭緣生《述征記》云「嶧山在下邳西北多生梧桐則《禹貢》嶧陽下邳者是也。」《鄒山記》云「鄒山蓋古之嶧山始皇刻碑處文字分畛始皇乘羊車以上其路猶存。」按此地春秋時邾文公卜遷於嶧者也。始皇刻石紀功其文李斯小篆。後魏大武帝登山使人排倒之然而歷代摹拓以為楷則。邑人疲於供命聚薪其下因野火焚之由是殘缺不堪摹拓。然尤止官求請行李登涉人吏轉益勞敝。有縣宰取舊文勒於石碑之上凡成數片置之縣廨須則拓取。自是山下之人邑中之吏得以休息。今閒有嶧山碑皆新刻之碑也。其文云「刻此樂石。」學者不曉樂石之意。顏師古云「謂泗濱磬石作此碑。」始皇於瑯琊、會稽諸山刻石皆無此語。惟嶧山碑有之故知然也。
---
　　羑里城
---
　　相州湯陰縣北有羑里城周回可三百餘步其中平實高於城外地丈餘北開一門。相傳文王演《易》之所。書曹子建《詰紂文》云「崇侯何功乃用為輔。西伯何辜囚之囹圄。囹圄既成負土既盈興立炮烙賊害忠貞。觀此意見文王見囚之地紂使負土實此城也。未詳子建所據。今按此東頓邱、臨黃諸縣多有古小城或週一裡或三百步其中皆實。郭緣生《述征記》云「彭城郡有秺城云是崇侯塚。自淮迄於淮河上城而實中秺丘壟可阻謂之固。然則小城而實皆古人因依立塚以為保固。子建所云「負土既盈。」或承流俗之傳耳。大歷中湯陰有一尉姓張與數人同行過羑里城。或問此是何城張尉答曰「此是郭令公圍相州時所築。」或曰「此是羑里城。紂囚文王之處。何關郭令公築」張尉曰「某比在河南是不知文王與紂事只將謂令公所築也。」
---
　　文宣王廟樹
---
　　兗州曲阜縣文宣廟門內並殿西南各有柏葉松身之樹各高五六丈枯槁已久。相傳夫子手植。永嘉三年其樹枯死。至仁壽元年門內之樹忽生枝葉乾封二年復枯。俗稱千年木療心痛。人多竊割削之樹身漸細。去地丈餘皆以泥累泥封猶不免焉。亦有取為笏者也色紫而甚光澤。肅宗時二樹猶在。廣德初御史大夫李季卿河南宣慰過曲阜謁文宣王廟因遍尋魯中舊跡。縣使一老人導引每至一所老人輒指云此是顏子陋巷此是魯靈光殿階此是泮宮。季卿聞之皆沈吟嗟賞曰「此翁真魯人也。」次至池水復指之「此是釣魚池。」季卿問曰「何人釣魚」老人對曰「魯人靈光此釣魚。」季卿曰「魯人敗矣。」又於路側見古碑季卿問是誰碑諸君並不能對。有一尉遽走至碑下仰讀其題云「李君德政碑。」走還白云「李君德政碑。」季卿笑曰「此與魯人靈光何異」
---
　　孟嘗鑊
---
　　青州城南佛寺中有古鐵鑊二口大者四十石小者三十石製作精巧。又有一釜可受七八石似甕而有耳。相傳云是孟嘗君家宅鑊釜皆是孟嘗君之器也。至德初胡寇南侵司馬李伾毀其大鑊以造兵仗。其小鑊及釜僧徒懇請得免。至今以鑊燒長明燈釜以貯油。按孟嘗君門客三千人當時應有此器。然至今千餘歲累經喪亂何能使茲二器如日棠之勿翦乎或恐傳者之妄。
---
　　佛圖澄姓
---
　　刑州內邱縣西右中邱城寺有碑後趙石勒光初五年所立也。碑云「太和上佛圖澄願者天竺大國附賓小三之元子。本姓濕所以言濕者思潤理國澤被無外是以號之為濕。」按《高僧傳》、《名僧傳》、《晉書藝術傳》佛圖澄並無此姓。今云姓濕亦異聞也。大歷中餘因行縣憩於此寺讀碑見之。寫寄陸長源長源大喜復書致謝。
---
　　巨骨
---
　　李司徒勉在汀州曾出異骨一節正可為硯。云在南海時有遠方客所贈云是蜈蚣脊骨。又太子少師薛萼為邢州留後亦有大骨。面廣尺餘形圓有兩耳高可三四寸。云洺州人掘漳河古堤於甕中所得。刺史魏凌知萼愛奇故封寄焉。題云「閻老王尾骨。」凌與萼酒徒相狎故有此戲。
---
　　大魚腮
---
　　海州土俗工畫節度令造海圖屏風二十合。餘時客海上偶於州門見人持一束黑物形如竹篾。餘問之其人云「海魚腮中毛擬用作屏風貼。」因問所得云「數十年前東海有大魚死於岸上收得此。惟堪用為屏風貼前後所用無數。」今官造屏風搜求得此奇文異色澤似水牛角。小頭似豬鬃大頭正方。長四五寸廣可一寸亦奇物也。今人間大魚腮中翣毛長不盈寸此物乃長四五寸魚亦大矣。《交廣記》云「吳時滕循為廣州人或言蝦須有一丈長循不之信其人後故至東海取蝦須長四丈四尺封以為寄。」魚腮長五尺無足怪者。
---
　　竊蟲
---
　　人家有小蟲至微而響甚細。尋之卒不可見。俗人以其難見號「竊蟲」云有此者不祥。餘曾睹此蟲大如半胡麻形鼠婦有兩角白色。振其頭則有聲或時暫止須臾復振。牀壁窗戶之間、暗黑之處多有之。拾遺孟匡朝貶賀州作《竊蟲賦》比之鬼魅似都不識此蟲。
---
　　霹靂
---
　　人閒往往見細石赤色形如小斧謂之霹靂斧。云被霹靂處皆得此物。餘曾於小朱山僧海德房中見一石與前後所見者相類。問「將此何用曰「房中大石往年被霹靂為兩段於霹靂笮得此。俗謂之霹靂楔偶然收之無所用也。」按《玄中記》云「玉門之山西有國山山上有廟國人歲歲出礸數千名曰霹靂給霹靂用。從春至秋乃罷。」諸字書檢無礸字《禮記》有雜金鑽、牛骨鑽礸音為祖合。礸字石傍與金相類讀宜同矣。盛宏之《荊州記》亦載南中雷神有洪五之事。然則俗傳霹靂之石其信然乎夫雷者陰陽薄觸之為耳。激怒尤盛或當其衝則謂之霹靂。若以為神道譴怒而降之罰又何待一拳之石以成其威耶
---
　　魚龍畏鐵
---
　　海州南有溝水上通淮楚。公私漕運之路也。寶應中堰破水涸魚商絕行。州差東海令李知遠主役修復堰將成輒壞。如此者數四用費頗多知遠甚以為憂。或說梁代築浮山堰頻有缺壞乃以鐵數萬斤墳積其下堰乃成。知遠聞之即依其言而塞穴。往堰之將壞也輒聞其下殷如雷聲。至是其聲移於上流數里。蓋金鐵味辛辛能害目蛟龍護其目避之而去故堰可成。大歷中刑部郎中程皓家在相州宅前有小池有人造劍於池內淬之蛇魚皆死。餘家井中有魚數十頭因有急家人以藥杼投之於井信宿魚皆浮出知魚亦畏鐵焉。
---
第九卷
---
　　剛正
---
　　狄仁杰為度支員外郎車駕將幸汾陽宮。仁杰奉使先修宮頓。並州長史李元沖以道出妒元祠俗稱有盛衣服車馬過必致雷風之異欲別開路。仁杰謂曰「天子行幸千乘萬騎。風伯清塵雨師灑道。何妒女之敢害而欲避之。」元沖遂止果無他變。上聞之歎曰「可謂真丈夫也。」後為冬官侍郎充江南安撫使。吳楚風俗時加淫祀。廟凡一千七百餘所。仁杰並令焚之。有項羽神號為楚王廟所禱至多為吳人所憚。仁杰先放檄書責其喪失江東八千子弟而妄受牲牢之薦然後焚除。
---
　　淳信
---
　　陸少保字元方曾於東都置小宅家人將受直矣買者求見。元方告其人曰「此宅子甚好但無出水處。」買者聞之遽辭不置。子姪以為言元方曰「汝太奇豈可為錢而誑個人」
---
　　端慤
---
　　宋璟為廣州都督玄宗思之使內侍楊思勖馳驛往追。拜恩就馬在路竟不與思勖交一言。思勖以將軍貴殿庭因訴。玄宗嗟歎良久即拜刑部尚書。
---
　　貞介
---
　　中書侍郎張鎬為河南節度鎮陳留後兼統江淮諸道將圖進取中官絡驛。鎬起自布素一二年而登宰相。正身特立不肯苟媚。閹官去來以常禮接之。由是大為群閹所嫉稱其無經略才。征入改為荊府長史。未幾又除洪府長史、江西觀察。
---
　　謇諤
---
　　相裡造為禮部郎中時宦官魚朝恩用事勛灼內外。朝恩稱詔集百寮有所評議。恃恩凌轢傍若無人宰相元載已下唯唯而已。造挺然眾中抗言酬對往複數四略無降屈之色。朝恩不悅而去朝廷壯之。
---
　　抗直
---
　　崔祐甫為中書舍人時宰相常袞當國百寮仰止。祐甫每見執政論事未嘗降屈。舍人岑參初掌論諾屢稱疾不宿直。承旨人情所憚。諸人雖咄咄有辭而不能發。崔獨見諮以舍人職在樞密不宜讓事於人。岑舍人稱疾既久多有離局。兗曰「此子羸疾日久諸賢豈不能容之。」崔曰「相公若知岑久抱疾本不當遷授。今既居此地安可以疾辭王事乎」袞默然。無以奪之地由是銜之。及今上在諒劚袞矯制除崔為河南尹。星夜電發今上覺其事遽迨還之。拜中書侍郎、平章事而袞謫於嶺外。
---
　　忠鯁
---
　　李惇為淄青節度判官使王衡弟頗干政。惇屢言之衡曰「兄弟孤遺相長不忍失意。」惇曰「君憐愛只合訓之以道何可仗其縱姿也」衡家又好祈禱車輿出入人吏頗以為弊。惇又進諫衡不能用。他日衡對諸客別有所問惇曰「惇前後頗獻愚直大夫不能用今又問。」衡作色曰「李十五好為詆訐。」惇曰「忠言大夫謂之詆訐久住何益請從此辭。」再拜趨出命駕而去。衡怒甚不便追之。時人皆謂惇有古人風。
---
　　誠節
---
　　權臯為范陽節度掌書記祿山男慶和承恩尚主。臯在京親禮會畢歸本道。知祿山有異謀出路托疾詐死家人載喪以歸封邱。僅達而關東鼎沸。臯微服變姓名至臨淮於驛家傭賃欲數知北方動靜故也尋過江。二京復肅宗發詔褒美拜起居郎辭疾不起。臯以崎嶇喪亂脫身虎口遂無宦情。在江外七年卒。
---
　　任使
---
　　李太尉光弼鎮徐方北扼賊衝兼總諸兵馬。緣征討之務則自處置。倉儲府庫軍州差補一切並委判官張參。參明練庶務操割發遣應接如流綽有餘地。諸將欲見太尉論事太尉輒令與張參判官商量。將校見之禮數如見太尉無異。由是上下清肅東方晏然。天下皆謂太尉之能任人。
---
　　禮遣
---
　　張延賓為河南伊官人有過未嘗屈辱。其所犯既頻灼然不可容者但謝遣之而已。先自拜立與辭即令郡官祖送。由是士子敬憚各自修飭而河南大理。
---
　　遷善
---
　　田神功自平盧兵馬使授淄青節度舊判官皆偏裨時部曲神功平受其拜。及此前使判官劉位已下數人並留在院神功待之亦無降禮。後因圍宋州見李太尉與敕使打球聞判官張參至太尉與之盡禮答拜。神功大驚驀呼劉位問之曰「太尉今日見張郎中與之答拜是何禮也」位曰「判官是幕賓使主無受拜之禮。」神功曰「神功比來受判官拜大是罪過公何不早說」遂令屈請諸判官謝之曰「神功武將起自行伍不知朝廷禮數。比來錯受判官拜判官又不言成神功之過。今還判官拜。」一拜之。諸判官避而不敢當遠近聞之。莫不稱其宏量。
---
　　惠化
---
　　閻伯嶼為袁州時征役繁重。袁州先已殘破伯嶼專以惠化招撫逃亡皆復。鄰境慕德襁負而來。數年之間漁商闐輳州境大理。及移撫州闔州思戀百姓率而隨之也。伯嶼未行或已有先發。伯嶼於所在江津見舟船問之皆云「從袁州來隨使君往撫州。」前後相繼津吏不能止。其見愛如此。到職一年撫州復如袁州之盛。代宗聞之征拜戶部侍郎未至而卒。
---
　　推讓
---
　　高利自濠州改為楚州。時江淮米貴職田每得粳米直數千貫。淮例替人五月五日已前到者得職田。利欲以讓前人發濠州所在故為淹泊。候過限數日然後到州。士子稱焉。
---
　　奇政
---
　　李封為延陵令。吏人有罪不加杖罰但令裹碧頭巾以辱之。隨所犯輕重以日數為等級日滿乃釋。吳人著此服出人州鄉以為大恥皆相勸勵無敢僭違。賦稅常先諸縣去官竟不捶一人。
---
　　掩惡
---
　　檢校刑部郎中程皓性周慎不談人短。每於儕類中見人有所訾毀未曾應對。候其言畢徐為分雪之曰「此皆眾人妄傳其實不爾。」更說其人美事。曾坐被人酷罵竟席無怒色。皓徐起避之曰「彼人醉耳何可與言。」其雅重如此。
---
　　解紛
---
　　熊曜為臨清尉以干蠱聞。太原守宋渾被人經採訪使論告使司差官領告事人就郡按之。行至臨清曜欲解其事乃令曹官請假而權判司法。及告事人至置之縣獄。曜就加撫慰供其酒饌。夜深屏人與語告以情事欲今逃匿。其人初致前卻見曜有必取之色慮不免遂許之。曜令獄卒與脫鎖厚資給送出城並獄卒亦令逃竄。天明吏白失囚曜馳赴郡具陳權判司法邂逅失囚。太守李澄不之罪也。為申採訪奉帖牒但令切加捕訪而已。既失告者渾竟得無事。
---
　　凌壓
---
　　嚴安之、崔譚俱為赤尉譚力行猛政恐安之名出己右每事欲先之。安之使五伯執大杖引前譚則益粗其杖。安之越粗譚亦轉粗之。如此大如椽力不能舉。安之遂令執小杖譚亦益細其杖。安之越細譚亦轉細之。如此至杖大如箸不能用。安之患其壓己遂都去其杖使五伯空手而行譚果不能學。
---
　　除蠹
---
　　崔邱為雒縣有豪族陳氏為縣錄事家業殷富子弟復多。蜀漢風俗縣官初臨豪家必先饋餉令丞已下皆與之平交。初至陳氏欲循故事邱逆呵之絲毫不入。錄事心有悵惋至衙日恃其豪且盛謂邱必不敢損己禮數甚倨。邱叱五伯曳之初猶負氣下杖良久乃稱乞命。群官爭使人來救邱並不聽。杖之既困邱料其必死命曳去之出門少頃而卒。而一縣驚駭。陳氏子弟親屬數十人相率號哭闐塞階屏。邱使鎖閉衙門一一收錄取其子弟盡杖殺之。其疏者皆決驅出。因自詣郡具言陳氏豪暴日久謹已除之。討其資產足充當縣一年租稅。太守素知其事以申採訪云邱不畏豪強為人除害。使司大見褒賞奏邱強干特立請充採訪判官拜監察御史。
---
第十卷
---
　　務尚
---
　　蕭誠自務札翰李邕恒自書言別書。二人俱在南中。蕭有所書將謂稱意以呈李邕邕輒不許。蕭疾其檢己遂假作古帖數幅朝夕把玩令其故暗見者皆以為數百年書也。蕭詣邕云「有右軍真跡寶之已久欲呈大匠。」李欣然願見。蕭故遲回旬日未肯出也。後因論及李固請見曰「許而不出得非誑乎」蕭於是令家僮歸見取不得驚曰「前某客來見之當被竊去。」李誠以為信矣。蕭良久曰「吾置在某處遂忘之。」遽令走取。既至李尋繹久之不疑其詐云「是真物平生未見。」座者咸以為然。數日候邕賓客雲集因謂李曰「公常不許誠書昨所呈數紙幼時書何呼為真跡鑒將何在」邕愕然曰「試更取之。」及見略開視置牀上曰「子細看之亦未能好。」
---
　　諷切
---
　　賀知章為秘書監累年不遷。張九齡罷相於朝中謂賀曰「九齡多事意不得與公遷轉以此為恨。」賀素詼諧應聲答曰「知章蒙相公庇廕不少。」張曰「有何相庇」賀曰「自相公在朝堂無人敢罵知章作獠。罷相以來爾汝單字稍稍還動。」九齡大慚。
---
　　歡狎
---
　　鄭昈性通脫與諸甥姪談笑無間。曾被飄瓦所擊頭血淋漓玉簪俱折。家人遑遽來視外甥王在後至曰「二十舅今日頭壁俱碎。」昈大叫曰「我不痛。」亟命酒酒酣興盡。昈後至戶部員外郎、滁州刺史云。
---
　　祛吝
---
　　御史大夫鄧景山為揚州節度。有白岑者善療發背海外有名而深秘其方雖權要求者皆不與真本。景山常急之。會岑為人所訟景山故今深加按效以出其方。岑懼死使男歸取呈上。景山得方寫數十本榜諸路衢乃寬其獄。
---
　　修復
---
　　顏真卿為平原太守立三碑皆自撰親書。其一立於郡門內紀周時台省擢牧諸郡者十餘人。其一立於郭門之西紀顏氏。曹魏時顏裴、高齊時顏之推俱於平原太守至真卿凡三典茲郡。其一是東方朔廟碑。鎸刻既畢屬幽方起逆未之立也。及真卿南渡胡寇陷城州人埋匿此碑。河朔克平別駕吳子晁好事之士也掘碑使立於廟所。其二碑求得舊文買石鎸勒樹之都門。時顏任撫州子晁搨三碑本寄之。顏經艱故對之愴然曰「碑者往年一時之事何期大賢再為修立非所望也。」即日專使齎書至平原致謝。子晁後至相州刺史、御史大夫。
---
　　贊成
---
　　天寶初協律郎鄭虔採集異聞著書八十餘卷。人有竊窺其草稿告虔私修國史虔聞而遽焚之。由是貶謫十餘年方從調選受廣文館博士。虔所焚書既無別本後更纂錄率多遺忘猶存四十餘卷。書未有名及為廣文博士詢於國子監司業蘇元明。元明請名《會粹》取《爾雅》序「會粹舊說」也。西河太守盧象贈虔詩云「書名《會粹》才偏逸酒號屠蘇味更醇。」即此之謂也。
---
　　討論
---
　　著作郎孔至二十傳儒學。撰《百家類例》品第海內族姓以燕公張說為近代新門不入百家之數。駙馬張垍燕公之子也盛承寵眷。見至所撰謂弟埱曰「多事漢。天下族姓何關爾事而妄為升降」埱素與至善以兄言告之。時工部侍郎韋述諳練士族舉朝共推。每商確姻親成就諮訪。至書初成以呈韋公韋公以為可行也。及聞垍言至懼將追改之。以情告韋韋曰「孔至休矣大丈夫奮筆將為千載楷則奈何以一言而自動搖有死而已胡可改也」。遂不復改。
---
　　穎悟
---
　　開元初潞州常敬忠十五明經擢第。數年之間遍能五經。上書自舉並云一遍能誦千言。敕付中書考試燕公問曰「學士能一遍誦千言能十遍誦萬言乎」對曰「未曾自試。」燕公遂出一書非人間所見也謂之曰「可十遍誦之。」敬忠依命危坐而讀每遍畫地以記讀七遍起曰「此己誦得。」燕公曰「可滿十遍。」敬忠曰「若十遍即是十遍誦得今七遍誦得何要滿十」燕公執本臨試觀覽不暇。而敬忠誦之已畢不差一字。見者莫不歎羨。即日聞奏恩命引對賜綠衣一副兼賞別物。拜東宮衙佐乃直集賢侍講《毛詩》。百餘日中三度改官特承眷遇。為儕類所嫉中毒而卒。
---
　　敏速
---
　　天寶中漢州雒尉張陟應一藝自舉日試萬言。須中書考試。陟令善書者三十人各令操紙執筆而席環庭而坐俱占題目身自巡席依題口授。言訖即過週而復始。至午後詩筆俱成得七千餘字仍請滿萬數宰相曰「七千可為多矣何必須萬」具以狀聞敕賜縑帛拜太公廟丞直廣文館。特號為「張萬言」。
---
　　避忌
---
　　兼御史大夫韋倫奉使吐蕃以御史苟曾為判官行有日矣。或謂倫曰「吐蕃諱狗大夫將一苟判官何以求好」倫遽奏其事今上令改苟為荀而其人不易。及使還曾遂姓荀不歸舊姓。
---
　　戲論
---
　　裴子羽為下邳令張晴為縣丞二人俱有敢氣而善言語。曾論事移時人吏竊相謂曰「縣官甚不和。長官稱雨贊府即道晴。贊府稱晴長官即道雨。終日如此豈非不和乎」
---
　　失誤
---
　　陽伯博任山南一縣丞其妻陸氏名家女也。縣令婦姓伍也。他日會諸官之婦。既相見縣令婦問贊府夫人何姓答曰姓陸。次問主簿夫人何姓答曰姓漆。縣令婦勃然入內諸夫人不知所以欲卻回。縣令聞之遽入問其婦婦曰「贊府婦云姓陸主簿婦云姓漆以吾姓伍故相弄耳。餘官婦賴吾不問必曰姓八、姓九。」縣令大笑曰「人各有姓何如此」復令其婦出。
---
　　謬識
---
　　相州城門舊以磚壘傳云越王為刺史時作。大歷中鄴中有一士人素無學識而強談經史。曾與餘俱出北門。其人問曰「太守專城此是乎」初以為戲言察其意色非戲也。餘應之曰「此是磚瓦之磚非專城之專。」其人悵然自失。西門某為邯鄲令入寺行香見金燈花不識以為芝草。遽於修狀申使司。使司差官就檢時兵戈之後僧徒多後輩亦不之識。但云「此芝草宿根春時生葉至夏生花秋乃死。見來如此不記種蒔年歲。」檢官俱上其事使司知其謬不復問矣。
---
　　查談
---
　　宋昌藻考功員外郎之問之子也。天寶中為淦陽尉。刺史房綰以其名父之子常接通之。會有中使至州使昌藻郊外接候。須臾卻還云「被額。」房公淡雅之士顧問左右「何名為額」有參軍亦名家子斂笏而對曰「查名該訶為額。」房悵然曰「道額者已成可笑識額者更是奇人。」近代流俗呼丈夫婦人縱放不拘禮度者為查又有百數十種語自相通解謂之「查語」。大抵近猥僻。
---
　　嘲玩
---
　　補闕王志安晚不得志久游燕趙之間。人畏其口莫敢引用。志安作詩以刺當涂者「末劫蘭香料下人衣冠禮樂與君臣。如來若向閻浮出莫現從來丈六身。」見者彌增怨忌。
---
　　慚悚
---
　　進士周逖改次千字文更撰《天寶應道千字文》。將進之請復行天下。先呈宰執右相陳公近問之曰「有添換乎」逖曰「翻破舊文一無添換。」又問「翻破盡乎」對曰「盡。」右相曰「枇杷二字如何翻破」逖曰「惟此二字依舊。」右相曰「若有此還是未盡。」逖逡巡不能對而退。
---
　　狂譎
---
　　王嚴光頗有文才而性卓詭。既無所達自稱釣鼇客。巡歷郡縣求麻鐵之資云造釣具。有不應者輒錄取名姓藏於書笈中。人問將此何用答曰「釣鼇之時取此蒙漢以充鼇鉺。」兵亂之後嚴光年須已衰任棣州司戶。時刺史有馬州佐已下多乘驢。嚴光作詩曰「郡將雖乘馬群官總是驢。」對眾吟誦以為笑樂。
---
　　侮謔
---
　　范液有口才薄命所向不偶。曾為詩曰「舉意三江竭興心四海枯。南游李邕死北望守珪殂。」液欲投謁二公皆會其淪歿故云然。宗叔范純家富於財液每有所求純常給與之非一。純曾謂液曰「君有才而困於貧今可試自詠。」液命紙筆立操而競其詩曰「長吟太息問皇天神道由來也已偏。一名國士皆貧病但是奴兵總有錢。」純大笑曰「教君自詠何罵我乎」不以為過。
