幽明錄
---
幽明錄
---
劉義慶
---
幽明錄南朝宋劉義慶撰
---
　　廟方四丈不作墉壁。道廣五尺夾樹蘭香。齋者煮以沐浴然後親祭所謂「浴蘭湯」。　　海中有金台出水百丈結構巧麗窮盡神工橫光岩渚竦曜星漢。台內有金几雕文備置上有百味之食四大力神常立守護。有一五通仙人來欲甘膳四神排擊延而退。　　鄴城鳳陽門五層樓去地二十丈長四十丈廣二十丈安金鳳皇二頭於其上。石季龍將衰一頭飛入漳河清朗見在水底一頭今猶存　　始興縣有天子國。因山崎嶇十有餘里坑塹數重阡陌交通。城內堂基碎瓦柱穿猶存。東有天子塚。天子未之聞也。　　始興縣有睪天子城城東有塚。昔有發之者垂陷而塚裡有角聲震於外懼而塞之。　　始興靈水源有湯泉。每至霜雪見其上烝氣高數十丈生物投之須臾便熟。泉中常有細赤魚出遊莫有獲者。　　艾縣輔山有溫冷二泉同出一山之足。兩泉發源相去數尺。熱泉可煮雞豚冰泉常若冰生。雙流數丈而合俱會於一溪。　　襄邑縣南瀨鄉老子之舊鄉也。有老子廟廟中有九井能潔齋入祠者水溫清隨人意念。　　始安熙平縣東南有山山西其形長狹水從下注塘一日再減盈縮因名為「朝夕塘」。　　耒陽縣東北有蘆塘淹地八頃其深不可測。中有大魚常至五日一躍奮出水大可三圍其狀異常。每躍出水則小魚奔迸隨水上岸不可勝計。　　宜都建平二郡之界有五六峰參差互出。上有倚石如二人像攘袂相對。俗謂二郡督郵爭界於此。　　武昌陽新縣北山上有望夫石狀若人立。相傳昔有貞婦其夫從役遠赴國難婦攜弱子餞送此山立望夫而化為立石因以為名焉。　　巴丘縣自金岡以上二十里名黃金潭莫測其深上有瀨亦名黃金瀨。古有釣於此潭獲一金鎖引之遂滿一船。有金牛出聲貌莽壯。釣人被駭牛因奮勇躍而還潭鎖乃將盡釣人以刀斲得數尺。潭、瀨因此取名。　　淮南牛渚津水極深無可算計人見一金牛形甚瑰壯以金為鎖絆。　　廬山自南行十餘里有雞山山有石雞冠距如生。道士李鎮於此下住常寶玩之。雞一日忽摧毀鎮告人曰「雞忽如此吾其終乎」因與知故訣別後月餘遂卒。　　三峰最為竦桀自非清霽素朝不可望見。峰下有泉飛流如舒一匹絹分映青林直注山下。雖纖不動其上翛翛恒淒清風也。　　宮亭湖邊傍山間有石數枚形圓若鏡明可以鑒人謂之石鏡。後有行人過以火燎一枚至不復明其人眼乃失明。　　山陰縣九侯神山上有靈壇壇前有古井常無水及請告神水即湧出供用足乃復漸止。　　譙縣城東因城為台方二十丈高八尺一曰古之葬也魏武帝即築以為台東面墻崩金玉流出取者多死因復築之。　　樂安縣故市經荒亂人民餓死枯骸填地。每至天陰將雨輒聞吟嘯呻嘆聲聒於耳。　　平都縣南陂上有塚行人於陂取得鯉道逢塚中人來云「何敢取吾魚」奪著車上而去。　　廣陵有塚相傳是漢江都王建之墓也。常有村人行過見地有數十具磨取一具持歸。暮即叩門求磨甚急明旦送著故處。　　廣陵露白村人每夜輒見鬼怪咸有異形醜惡。怯弱者莫敢過。村人怪如此疑必有故相率得十人一時發掘入地尺許得一朽爛方相頭。訪之故老咸云「嘗有人冒雨送葬至此遇劫一時散走方相頭陷沒泥中。」　　碩縣下有眩潭以視之眩人眼因以為名。旁有田陂昔有人船行過此陂見一死蛟在陂上不得下。無何見一人長壯烏衣立於岸側語行人云「吾昨下陂不過而死可為報眩潭。」行人曰「眩潭無人云何可報」烏衣人云但至潭便大言之。」行人如其旨須臾潭中有號泣聲。　　東萊人性靈作酒多醇濁而更清二人曰以是醇。　　楚文王少時好獵有一人獻一鷹文王見之爪距神爽殊絕常鷹。故為獵於雲夢置網雲布煙燒張天毛群羽族爭噬競搏。此鷹軒頸瞪目無搏噬之志。王曰「吾鷹所獲以百數汝鷹曾無奮意將欺余耶」獻者曰「若效於雉兔臣豈敢獻」俄而雲際有一物凝翔鮮白不辨其形鷹便竦翮而升矗若飛電。須臾羽墮如雪血下如雨有大鳥墮地度其兩翅廣數十里眾莫能識。時有博物君子曰「此大鵬雛也。」文王乃厚賞之。　　漢武帝常微行過人家家有婢國色帝悅之因留宿夜與婢。有書生亦家宿善天文。忽見客星移掩帝座甚逼書生大驚躍連呼咄咄不覺聲高。乃見一男子操刀將欲入戶聞書生聲急謂為己故遂蹙縮走客星應時即退。帝聞其聲異而召問之書生具說所見乃悟曰「此人是婢婿將欲肆其凶於朕。」乃召羽林語主人曰「朕天子也。」於是擒奴伏誅厚賜書生。　　漢武見物如牛肝入地不動問東方朔朔曰「此積愁之氣惟酒可以忘愁今即以酒灌之即消。」　　漢武帝在甘泉宮有玉女降常與帝圍棋相娛。女風姿端正帝密悅乃欲逼之。女因唾帝面而去遂病瘡經年。故《漢書》云「避暑甘泉宮正其時也。」　　甘泉王母降。　　漢武帝與群臣宴於未央方啖黍臛忽聞人語云「老臣冒死自訴。」不見其形尋覓良久樑上見一老翁長八九寸面目赬皺鬚皓白拄杖僂步篤老之極。帝問曰「叟姓字何居在何處何所病苦而來訴朕」翁緣柱而下放杖稽首默而不言。因仰頭視屋俯指帝腳忽然不見。帝駭愕不知何等乃曰「東方朔必識之。」於是召方朔以告朔曰「其名為『藻兼』水木之精也。夏巢幽林冬潛深河。陛下頃日頻興造宮室斬伐其居故來訴耳。仰頭看屋而復俯指陛下腳者足也。願陛下宮室足於此也。」帝感之。既而息役。幸瓠子河聞水底有弦歌之聲前樑上翁及年少數人絳衣素帶纓佩甚鮮皆長八九寸有一人長尺餘凌波而出衣不沾濡或有挾樂器者。帝方食為之輟膳命列坐於食案前。帝問曰「聞水底奏樂為是君耶」老翁對曰「老臣前昧死歸訴幸蒙陛下天地之施即息斧斤得全其居不勝歡喜故私相慶樂耳」帝曰「可得奏樂否」曰「故齎樂來安敢不奏」其最長人便治弦而歌歌曰「天地德兮垂至仁愍幽魄兮停斧斤。保窟宅兮庇微身願天子兮壽萬春」歌聲小大無異於人清徹繞越樑棟。又二人鳴管撫節調契聲諧。帝歡悅舉觴並勸曰「不德不足當雅貺。」老翁等並起拜爵各飲數升不醉。獻帝一紫螺殼中有物狀如牛脂。帝問曰「朕暗無以識此物。」曰「東方生知之耳」帝曰「可更以珍異見貽。」老翁顧命取洞穴之寶。一人受命下沒淵底倏忽還到得一大珠徑數寸明耀絕世帝甚愛玩。翁等忽然而隱。帝問朔「紫螺殼中何物」朔曰「是蛟龍髓以傅面令人好顏色又女子在孕產之必易。」會後宮難產者試之殊有神效。帝以脂塗面便悅澤。又曰「何以此珠名洞穴珠」朔曰「河底有一穴深數百丈中有赤蚌蚌生珠故以名焉。」帝既深嘆此事又服朔之奇識。　　漢武帝以玄豹白鳳膏磨青錫屑以酥油和之為燈雖雨中燈不滅。　　董仲舒嘗下帷獨詠忽有客來風姿音氣殊為不凡與論《五經》究其微奧。仲舒素不聞有此人而疑其非常。客又曰「欲雨。」因此戲之曰「巢居知風穴居知雨。卿非狐狸即是鼷鼠」客聞此言色動形壞化成老狸然而走。　　文翁常欲斷大樹砍斷處去地一丈八尺翁先祝曰「吾若得二千石斧當著此處。」因擲之中所砍一丈八尺處。後果為郡。　　長安有張氏者晝獨處室有鳩自入止於對。張惡之披懷祝曰「鳩爾來為我禍耶止承塵為我福耶入我懷。」鳩翻飛入懷以手探之不知所在而得一金帶鉤焉。遂寶之。自是之後子孫昌盛。　　漢何比乾夢有貴客車騎滿門覺以語妻子。未已門首有老姥年可八十餘求避雨雨甚盛而衣不沾濡。比乾延入禮待之乃曰「君先出自后稷佐堯至晉有陰功今天賜君策。」如簡長九寸凡九百九十枚以授之曰「子孫能佩者富貴。」言訖出門不復見。　　漢建武元年東萊人姓乜家嘗作酒盧入內政見三奇客共持曲飯至抒其酒飲異以飯曲代處而三鬼相與醉於林中。　　漢明帝永平五年剡縣劉晨、阮肇共入天台山取穀皮迷不得返經十三日糧食乏盡飢餒殆死。遙望山上有一桃樹大有子實而絕岩邃澗永無登路。攀援藤葛乃得至上。各啖數枚而飢止體充。復下山持杯取水欲盥漱見蕪菁葉從山腹流出甚鮮新復一杯流出有胡麻飯糝相謂曰「此知去人徑不遠。」便共沒水逆流二三里得度山出一大溪溪邊有二女子姿質妙絕見二人持杯出便笑曰「劉、阮二郎捉向所失流杯來。」晨、肇既不識之緣二女便呼其姓如似有舊乃相見忻喜。問「來何晚邪」因邀還家。其家筒瓦屋南壁及東壁下各有一大皆施絳帳帳角懸鈴金銀交錯。頭各有十侍婢敕云「劉、阮二郎經涉山岨向雖得瓊實猶尚虛弊可速作食。」食胡麻飯、山羊脯、牛肉甚甘美。食畢行酒有一群女來各持五三桃子笑而言「賀汝婿來。」酒酣作樂劉、阮忻怖交併。至暮令各就一帳宿女往就之言聲清婉令人忘憂。十日後欲求還去女云「君已來是宿福所牽何復欲還邪」遂停半年。氣候草木是春時百鳥啼鳴更懷悲思求歸甚苦。女曰「罪牽君當可如何」遂呼前來女子有三四十人集會奏樂共送劉、阮指示還路。既出親舊零落邑屋改異無復相識。問訊得七世孫傳聞上世入山迷不得歸。至晉太元八年忽復去不知何所。　　曹娥父溺死娥見瓜浮得屍。　　漢袁安父亡母使安以雞酒詣卜工問葬地。道逢三書生問安何之具以告。書生曰「吾知好葬地。」安以雞酒禮之畢告安地處云「當葬此地世世為貴公。」便與別數步顧視皆不見。安疑是神人因葬其地遂登司徒子孫昌盛曰世五公焉。　　陳仲舉微時常行宿主人黃申家。申婦夜產仲舉不知。夜三更有扣門者久許聞里有人應云「門裡有貴人不可前宜從後門往。」俄聞往者還門內者問之「見何兒名何當幾歲」還者云「是男兒名阿奴當十五歲。」又問曰「後當若為死」答曰「為人作屋落地死。」仲舉聞此默志之。後十五年為豫章太守遣吏往問昔兒阿奴所在家云「助東家作屋落地而死矣。」仲舉後果大貴。　　隴西秦嘉字士會俊秀之士。婦曰徐淑亦以才美流譽。桓帝時嘉為曹掾赴洛。淑歸寧於家晝臥流涕覆面嫂怪問之云「適見嘉自說往津鄉亭病亡二客俱留一客守喪一客齎書還日中當至。」舉家大驚。書至事事如夢。　　常山張顥為梁相。天新雨後有鳥如山鵲飛翔稍下墜地。民爭取即化為一圓石。顥椎破之得金印文曰「忠孝侯印。」顥表上聞藏之秘府。顥漢靈帝時至太尉。　　馮貴前漢漢桓帝貴人也美豔絕雙。死後卅餘年群賊發其塚見貴人顏色如故。賊遂競奸之鬥爭相煞而死。　　句章人至東野還暮不至門見路旁有小屋燈火因投寄宿。有一小女不欲與丈夫共處呼鄰家止宿。女自伴夜共彈琴箜篌。至曉此人謝去問其姓字女不答彈弦而歌曰「連綿葛上藤一援復一緪欲知我姓名姓陳名阿登。」　　漢時太山黃原平旦開門忽有一青犬在門外伏守備如家養。原紲犬隨鄰里獵日垂夕見一鹿便放犬犬行甚遲原絕力逐終不及。行數里至一穴入百餘步忽有平衢槐柳列植行墻回匝。原隨犬入門列房櫳戶可有數十間皆女子姿容妍媚衣裳鮮麗。或撫琴瑟或執博棋。至北閣有三間屋二人侍直若有所伺。見原相視而笑「此青犬所致妙音婿也」一人留一人入閣。須臾有四婢出稱太真夫人白黃郎「有一女年已弱笄冥數應為君婦。」既暮引原入內。內有南向堂堂前有池池中有台台四角有徑尺穴穴中有光映帷席。妙音容色婉妙侍婢亦美。交禮既畢宴寢如舊。經數日原欲暫還報家妙音曰「人神異道本非久勢。」至明日解珮分袂臨階涕泗後會無期深加愛敬「若能相思至三月旦可修齋潔。」四婢送出門半日至家。情念恍惚每至其期常見空中有軿車彷彿若飛。　　漢末大亂潁川有人將避地他郡。有女七八歲不能涉遠勢不兩全。道邊有古塚穿敗以繩繫女下之。經年餘還於塚尋覓欲更殯葬。忽見女尚存父大驚問女得活意女云「塚中有一物於晨暮徐輒伸頭翕氣為試效之果覺不復飢渴。」家人於塚尋索此物乃是大龜。　　孫鍾吳郡富春人堅之父也。少時家貧與母居至孝篤信種瓜為業。瓜熟有三少年容服妍麗詣鍾乞瓜。鍾引入庵中設瓜及飯禮敬慇懃。三人臨去謂鍾曰「蒙君厚惠今示子葬地欲得世世封侯乎欲為數代天子乎」鍾跪曰「數代天子故當所樂。」便為定墓。又曰「我司命也君下山百步勿反顧。」鍾下山六十步回看並為白鶴飛去。鍾遂於此葬母塚上有氣觸天。鍾後生堅堅生權權生亮亮生休休生和和生皓為晉所伐降為歸命侯。　　董卓信巫軍中常有言禱祀求福。一日從卓求布倉卒與新布手巾。又求取筆便捉以書手巾上。如作兩口一口大一口小相累於巾上。授卓曰「慎此也」後卓為呂布所殺後人乃知況呂布也。　　魏武帝猜忌晉宣帝子非曹氏純臣。又嘗夢三匹馬在一槽中共食意尤憎之。因召文、明二帝告以所見並云「防理自多無為橫慮。」帝然之。後果害族移器悉如夢焉。　　鍾繇忽不復朝會意性有異於常。寮友問其故云「常有婦人來美麗非凡。」問者曰「必是鬼物可殺之。」後來止戶外曰「何以有相殺意」元常曰「無此。」慇懃呼入意亦有不忍乃微傷之。便出去以新綿拭血竟路。明日使人尋跡至一大塚棺中一婦人形體如生白練衫丹繡裲襠傷一髀以裲襠中綿拭血。自此便絕。　　魏齊王芳時中山有王周南者為襄邑長。忽有鼠從穴出語曰「周南爾以某日死。」周南不應。至期更冠幘皂衣而出曰「周南爾以日中死。」亦不應鼠復入穴。日適中鼠又冠幘而出曰「周南汝不應我何道」言絕顛而死即失衣冠所在。就視之與常鼠無異。　　孫權時南方遣吏獻犀簪。吏過宮亭湖廬山君廟請福神下教求簪而盛簪器便在神前。吏叩曰「簪獻天子必乞哀念。」神云「臨入石頭當相還。」吏遂去達石頭有三尺鯉魚跳入船吏破腹得之。　　孫權病巫啟云「有鬼著絹巾似是故將相呵叱初不顧徑進入宮。」其夜權見魯肅來衣巾悉如其言。　　吳興錢乘孫權時曾晝臥久不覺兩吻沫出數升。其母怖而呼之曰「適見一老公食以熇筋恨未盡而呼之。」乘本尪瘠既爾之後遂以力聞。官至無難監。　　葛祚吳時衡陽太守郡境有大槎橫水能為妖怪。百姓為立廟行旅禱祀槎乃沉沒不者槎浮則船為之破壞。祚將去官乃大具斤斧將去民累。明日當至其夜聞江中哅哅有人聲。往視槎移去沿流下數里駐灣中自此行者無復沉覆之患。衡陽人為祚立碑曰正德祈禳神木為移也。　　吳時有王姥年九歲病死自朝至暮復甦。云見一老嫗挾將飛見北斗君有狗如獅子大深目伏井欄中云此天公狗也。　　吳時陳仙以商賈為事驅驢行。忽過一空宅廣夏朱門都不見人仙牽驢入宿。至夜聞有語聲「小人無畏敢見行災」便有一徑到仙前叱之曰「汝敢輒入官舍」時籠月曖昧見其面上黶深目無瞳子唇褰齒露手執黃絲。仙即奔走後村具說事狀。父老云「舊有惡鬼。」明日看所見屋宅處並高墳深土遂。　　吳末中書郎失其姓名夜讀書。家有重門忽聞外面門皆開恐有急詔。戶復開一人有八尺許烏衣帽持杖坐下與之熟相視吐舌至膝。於是大怖裂書為火至曉雞鳴便去。門戶閉如故其人平安。　　鄧艾廟在京口上有一草屋。晉安北將軍司馬恬於病中夢見一老翁曰「我鄧公屋舍傾壞君為治之。」後訪之乃知艾廟為立瓦屋。隆安中有人與女子會於神座上有一蛇來繞之數四匣。女家追尋見之以酒脯禱祠然後得解。　　有人相羊叔子父墓有帝王之氣叔子於是乃自掘斷墓。後相者又云「此墓尚當出折臂三公。」祜工騎乘有一兒五六歲端明可喜。掘墓之後兒即亡羊時為襄陽都督因盤馬落地遂折臂。於時士林咸嘆其忠誠。　　漢時洛下有一洞穴其深不測。有一婦人欲殺夫謂夫曰「未嘗見此穴。」夫自逆視之至穴婦遂推下經多時至底。婦於後擲飯物如欲祭之。此人當時顛墜恍惚良久乃蘇得飯食之氣力小強。周皇覓路仍得一穴便匍匐從就。崎嶇反側行數十里穴寬亦有微明遂得寬平廣遠之地。步行百餘里覺所踐如塵而聞糠米香啖之芬美過於充飢。即裹以為糧緣穴行而食此物。既盡復過如泥者味似向塵復齎以去。所歷幽遠里數難詳就明廣。食所齎盡便入一都。郛郭修整宮館壯麗台榭房宇悉以金魄為飾雖無日月而明逾三光。人皆長三丈被羽衣奏奇樂非世間所聞。便告求哀長人語令前去從命前進。凡過如此者九處。最後所至苦飢餒長人指中庭一大柏樹近百圍下有一羊令跪捋羊鬚。初得一珠長人取之次捋亦取後捋令啖即得療飢。請問九處之名求停不去。答曰「君命不得停還問張華當悉此間。」人便隨穴而行遂得出交郡。往還六七年間即歸洛。問華以所得二物視之。華云「如塵者是黃河下龍涎泥是崑山下泥。九處地仙名九館大夫。羊為癡龍其初一珠食之與天地等壽次者延年。後者充飢而已。」　　嵩高山北有大穴晉時有人誤墮穴中見二人圍棋。下有一杯白飲與墮者飲氣力十倍。棋者曰「汝欲停此否」墮者曰「不願停。」棋者曰「從此西行有大井其中有蛟龍但投身入井自當出。若餓取井中物食之。」墮者如言可半年乃出蜀中。歸洛下問張華。華曰「此仙館。夫所飲者玉漿所食者龍穴石髓。」　　張華將敗有飄風吹衣軸六七倚壁。　　陳郡謝鯤嘗在一亭中宿。此亭從來殺人夜四更末有一人黃衣呼「幼輿可開戶。」鯤令申臂於窗中於是授腕鯤即極力而牽之臂便說乃還去。明日看乃鹿臂尋血遂取獲焉。　　阮德如嘗於廁見一鬼長丈餘色黑而眼大著皂單衣平上幘去之咫尺。德如心安氣定徐笑語之曰「人言鬼可憎果然」鬼即赧愧而退。　　阮瞻素秉無鬼論世莫能難每自謂理足可以辨正幽明。忽有一鬼通姓名作客詣阮寒溫畢即談名理。客甚有才情末及鬼神事反覆甚苦遂屈。乃作色曰「鬼神古今聖賢所共傳君何獨言無耶僕便是鬼」於是忽變為異形須臾消滅。阮默然意色大惡。後年餘病死。　　永嘉中泰山巢氏先為相縣令居在晉陵。家婢採薪忽有一人追之如相問訊遂共通情隨婢還家仍住不復去。巢恐為禍夜輒出婢。聞與婢謳歌言語大小悉聞不使人見見形者唯婢而已。每與婢宴飲輒吹笛而歌歌云「閑夜寂已清長笛亮且鳴。若欲知我者姓郭字長生。」　　晉永嘉之亂郡縣無定主強弱相暴。宜陽縣有女子姓彭名娥父母昆弟十餘口為長沙賊所攻。時娥負器出汲於溪聞賊至走還。正見塢壁已破不勝其哀與賊相格賊縛娥驅出溪邊將殺之。溪際有大山石壁高數十丈娥仰天呼曰「皇天寧有神不我為何罪而當如此」因奔走向山山立開廣數丈平路如砥。群賊亦逐娥入山山遂隱合泯然如初賊皆壓死山裡頭出山外娥遂隱不復出。娥所捨汲器化為石形似雞。土人因號曰石雞山其水為娥潭。　　晉元帝世有甲者衣冠族姓暴病亡。見人將上天詣司命司命更推校算歷未盡不應枉召主者發遣令還。甲尤腳痛不能行無緣得歸。主者數人共愁相謂曰「甲若卒以腳痛不能歸我等坐枉人之罪。」遂相率具白司命司命思之良久曰「適新召胡人康乙者在西門外此人當遂死其腳甚健易之彼此無損。」主者承敕出將易之。胡形體甚醜腳殊可惡甲終不肯。主者曰「君若不易便長決留此耳」不獲已遂聽之。主者令二人並閉目倏忽二人腳已各易矣。仍即遣之豁然復生。具為家人說發視果是胡腳叢毛連結且胡臭。甲本士愛玩手足而忽得此了不欲見雖獲更活每惆悵殆欲如死。旁人見識此胡者死猶殯家近在茄子浦。甲親往視胡屍果見其腳著胡體正當殯斂對之泣。胡兒並有至性每節朔兒並悲思馳往抱甲腳號咷。忽行路想遇便攀援啼哭。為此每出入時恒令人守門以防鬍子。終身憎穢未嘗誤視。雖三伏盛暑必復重衣無暫露也。　　王敦召吳猛猛至江口入水中命船人並進。船至大雷見猛行水上從東北還逆船。弟子問其故猛云「水神數興波浪賊害行旅暫過約敕。」以真珠一握為信。　　王敦近吳猛惡之於坐欻然失去。乃附載還南一宿行千里同行客視船下有兩龍載船皆不著水。　　晉有乾慶者無疾而終。時有術士吳猛語慶之子曰「乾侯算未窮方為請命未可殯殮。」屍臥靜舍惟心下稍暖。居七日時盛暑慶形體向壞猛凌晨至教令屬候氣續為作水令以洗並飲漱如此便退。日中許慶蘇焉旋遂張目開口。尚未發聲闔門皆悲喜。猛又令以水含灑遂起吐腐血數升稍能言語。三日平復如常。說初見十數人來執縛桎梏到獄。同輩十餘人以次語對。次未至俄而見吳君北面陳釋斷之王遂敕脫械令歸。所經官府莫不迎接。請謁吳君而吳君皆與之抗禮即不知悉何神也。　　王丞相見郭景純請為一卦。卦成郭意甚惡云有震厄能命駕西出數里得一柏樹截如公長置常寢處災可消也。王從之數日果震柏木粉碎。　　王丞相茂弘夢人欲以百萬錢買大兒長豫丞相甚惡之。潛為祈禱者備炭作屋得一窖錢料之。百萬億。大懼一皆藏閉。俄而長豫亡。　　中書郎王長豫有美名父丞相導至所珍愛。遇疾轉篤導憂念特至。正在北上坐不食已積日。忽見一人形狀甚壯著鎧持刀王問「君是何人」答曰「僕是蔣侯也公兒不佳欲為請命故來耳。勿復憂。」王欣喜動容即求食食至數升內外咸未達所以。食畢忽復慘然謂王曰「中書命盡非可救者。」言終不見也。　　蔡謨在廳事上坐忽聞鄰左復魄聲乃出庭前望。正見新死之家有一老嫗上著黃半袖下著縹裙飄然昇天。聞一喚聲輒回顧三喚三顧徘徊良久。聲既絕亦不復見。問喪家云亡者衣服如此。　　某郡張甲者與司徒蔡謨上有親僑住謨家。暫行數宿過期不反。謨晝眠夢甲云「暫行忽暴病患心腹脹滿不得吐痢某時死主人殯殮。」謨悲涕相對。又云「我病名乾霍亂自可治也。但人莫知其藥故今死耳。」謨曰「何以治之」甲曰「取蜘蛛生斷取腳而吞之則愈。」謨覺使人往甲行所驗之果死。問主人病與時日皆與夢符。後有患乾霍亂者謨試用輒差。　　晉建武中剡縣馮法作賈。夕宿荻塘見一女子著縗服白皙形狀短小求寄載。明旦船欲發云暫上取行資。既去法失絹一匹女抱二束置船中。如此十上失十絹。法疑非人乃縛兩足女云「君絹在前草中。」化形作大白鷺烹食之肉不甚美。　　晉司空郗方回葬婦於離山使會稽郡吏史澤治墓多平夷古墓。後壞一塚構製甚偉器物殊盛。塚發內聞鼓角聲。時郗公自來觀墓俄而罕然自是多如此。　　晉南頓王平新營一宅始移夢見一人云「平輿令王欲以一器金賂暴勝之為暴所戮埋金在吾上。見鎮迮甚若君復築室無復出入涯。」平明旦即鑿壁下入五尺果得金。　　巴丘縣有巫師舒禮晉永昌元年病死土地神將送詣太山。俗人謂巫師為道人路過冥司福舍前土地神問吏「此是何等舍」吏曰「道人舍。」土地神曰「是人亦道人。」便以相付。禮入門見數千間瓦屋皆懸竹簾自然榻男女異處有誦經者唄偈者自然飲食者快樂不可言。禮文書名已到太山門而身不至。推問土地神神云「道見數千間瓦屋即問吏言是道人即以付之。」於是遣神更錄取。禮觀未遍見有一人八手四眼提金杵逐欲撞之。便怖走還出門神已在門迎捉送太山。太山府君問禮「卿在世間皆何所為」禮曰「事三萬六千神為人解除祠祀或殺牛犢豬羊雞鴨。」府君曰「汝佞神殺生其罪應上熱熬。」使吏牽著熬所。見一物牛頭人身捉鐵叉叉禮著投鐵上宛轉身體焦爛求死不得。經一宿二日備極冤楚。府君問主者「禮壽命應盡為頓奪其命」校祿籍餘算八年。府君曰「錄來。」牛首人復以鐵叉叉著熬邊。府君曰「今遣卿歸終畢餘算。勿復殺生淫祀。」禮忽還活遂不復作巫師。　　晉太寧元年餘杭人姓王失其名往上舍過廟乞福。既去亡履已行五六里懶復更反取一白衣人持履後至云「官使還君。」化為鵠飛入田中。　　晉太興二年吳氏華隆好獵養一快犬名曰的尾常將自隨隆後至江邊伐荻犬暫出渚次。隆為大蛇所圍繞週身。犬還便咋蛇蛇死。隆僵仆無所知犬彷彿涕泣。走還船復反草中。其伴怪其所以隨往見隆悶絕委地。將歸家二日犬為不食。隆復甦乃始進飯。隆愈愛惜同於親戚。後忽失之二年尋求見在顯山。　　晉咸和初徐精遠行夢與妻寢有身。明年歸妻果產後如其言矣。　　牽騰以咸和三年為沛郡太守出行不節夢烏衣人告云「何數出不輟唯當斷馬足。」騰後出行馬足自斷。騰行近郭外忽然而暗。有一人長丈餘玄冠白衣遙叱將車人使避之。俄而長人至以馬鞭擊御者即倒。既明從人視車空覓騰所在行六七十步見在榛莽中隱几而坐云了不自知。騰後五十日被誅。　　晉咸康中豫州刺史毛寶戍邾城。有一軍人於武昌市買得一白龜長四五寸置甕中養之。漸大放江中。後邾城遭石氏敗赴江者莫不沉溺。所養人被甲入水中覺如墮一石上。須臾視之乃是先放白龜。既得至岸回顧而去。　　庾崇者建元中於江州溺死爾日即還家。見形一如平生多在妻樂氏室中。妻初恐懼每呼諸從女作伴。於是作伴漸疏時或暫來輒恚罵云「貪與生者接耳反致疑惡豈副我歸意邪」從女在內紡績忽見紡績之具在空中有物撥亂或投之於地從女怖懼皆去。鬼即常見。有一男才三歲就母求食母曰「無錢食那可得」鬼乃悽愴撫其兒頭曰「我不幸早世令汝窮乏愧汝念汝情何極也」忽見將二百錢置妻前云可為兒買食。如此經年妻轉貧苦不立。鬼云「卿既守節而貧苦若此直當相迎耳」未幾妻得疾亡鬼乃寂然。　　石勒問佛圖澄「劉曜可擒兆可見不」澄令童子齋七日取麻油掌中研之燎旃檀而咒。有頃舉手向童子掌內晃然有異。澄問「有所見不」曰「唯見一軍人長大白皙有異望以朱縛其肘。」澄曰「此即曜也。」其年果生擒曜。　　石虎時太武殿圖賢人之像頭忽悉縮入肩中。　　新城縣民陳緒家晉永和中旦聞扣門自通云陳都尉。便有車馬聲不見形徑進呼主人共語曰「我應來此當權住君家相為致福。」令緒施設帳於齋中。或人詣之齋持酒禮求願所言皆驗。每進酒食令人跪拜授闈裡不得開視。復有一身疑是狐狸之類因跪急把取此物卻還後大怒曰「何敢嫌試都尉」此人心痛欲死主人為扣頭謝良久意解。自後眾不敢犯而緒舉家無恙。每事益利此外無多損益也。　　晉昇平元年剡縣陳素家富娶婦十年無兒。夫欲娶妾婦禱祠神明忽然有身。鄰家小人婦亦同有因貨鄰婦云「我生若男天願也若是女汝是男者當交易之。」便共將許。鄰人生男此婦後三日生女便交取之。素忻喜養至十三當祠祀。家有老婢素見鬼云「見府君先人來至門首便住。但見一群小人來座所食啖此祭。」父甚疑怪便迎見鬼人至祠時轉令看言語皆同。素便入問婦婦懼具說言此事。還男本家喚女歸。　　晉昇平末故章縣老公有一女居深山餘杭廣求為婦不許。公後病死女上縣買棺行半道逢廣。女具道情事。女因曰「窮逼君若能往家守父屍須吾還者便為君妻。」廣許之。女曰「我欄中有豬可為殺以飴作兒。」廣至女家但聞屋中有抃掌欣舞之聲。廣披離見眾鬼在堂共捧弄公屍。廣把杖大呼入門群鬼盡走。廣守屍取豬殺。至夜見屍邊有老鬼伸手乞肉。廣因捉其臂鬼不得去持之愈堅。但聞戶外有諸鬼共呼云「老奴貪食至此甚快。」廣語老鬼「殺公者必是汝可速還精神我當放汝汝若不還者終不置也。」老鬼曰「我兒等殺公。」比即喚鬼子「可還之。」公漸活因放老鬼。女載棺至相見驚悲因取女為婦。　　苻堅時有射師經嵩山。望見松柏上有一雙白鳥似鵠而大。至樹下又見一蛇長五丈許上樹取鳥。未至鳥一丈鳥便欲飛蛇張口翕之鳥不得去。繽紛一食頃鳥轉欲困射師殼弩射三矢蛇隕而鳥得颺。去樹百餘步山邊整理毛羽。須臾雲晦雷發驚耳駭目射師懾不得旋踵。見向鳥徘徊其上毛落紛紛似如相援。如此數陣雷息電滅射師得免鳥亦高飛。　　晉司空桓豁在荊州有司空翦五月五日鴝鵒舌教令學語遂無所不名與人相問。顧參軍善彈琵琶鴝鵒每立聽移時。又善能效人語笑聲。司空大會吏佐令悉效四座語無不絕似。有生齆鼻語難學學之不似因內頭於甕中以效焉遂與齆者語聲不異。主典人於鴝鵒前盜物參軍如廁鴝鵒伺無人密白主典人盜某物將軍銜之而未發。後盜牛肉鴝鵒復白參軍曰「汝云盜肉應有驗。」鴝鵒曰「以新荷裹著屏風後。」檢之果獲痛加治而盜者患之以熱湯灌殺。參軍為之悲傷累日遂請殺此人以報其怨。司空教曰「原殺鴝鵒之痛誠合治殺不可以禽鳥故極之於法。」令止五歲刑也。　　桓衝鎮江陵正會夕當烹牛。牛忽熟視帳下都督甚久目中泣下。都督咒之曰「汝若能向我跪者當啟活也。」牛應聲而拜眾甚異之。都督復謂曰「汝若須活遍拜眾人者直往。」牛涕殞如雨遂拜不止。值衝醉不得啟遂殺牛。衝醉止得啟衝聞之嘆息都督痛加鞭罰。　　晉桓豹奴為江州時有甘錄事者家在臨川郡治下。兒年十三遇病死埋著家東群塚之間。旬日忽聞東路有打鼓倡樂聲可百許人徑到甘家問「錄事在否故來相詣賢子亦在此。」止聞人聲亦不見其形也。乃出數甕酒與之俄頃失去兩甕皆空。始聞有鼓聲臨川太守謂是人戲必來詣己既而寂爾不到。甘說之大驚。　　王輔嗣注《易》輒笑鄭玄為儒云「老奴甚無意。」於時夜分忽然聞門外閣有著屐聲。須臾進自云鄭玄責之曰「君年少何以輕穿文鑿句而妄譏誚老子邪」極有忿色言竟便退。輔心生畏惡經少時遇厲疾卒。　　謝安石當桓溫之世恆懼不全。夜忽夢乘桓輿行十六里見一白雞而止不得復前莫有解此夢者。溫死後果代居宰相歷十六年而得疾。安方悟云「乘桓輿者代居其位也十六里者得十六年也見白雞住者今太歲在酉吾病殆將不起乎」少日而卒。　　陳相子吳興烏程人始見佛家經遂學升霞之術。及在人間齋輒聞空中殊音妙香芬芳清越。　　安開者安城之俗巫也善於幻術。每至祠神時擊鼓宰三牲積薪然火盛熾束帶入火中章紙燒盡而開形體衣服猶如初。時王凝之為江州伺王當行陽為王刷頭簪荷葉以為帽與王著。當是亦不覺帽之有異到坐之後荷葉乃見舉坐驚駭王不知。　　晉左軍瑯邪王凝之夫人謝氏頓亡二男痛惜過甚銜淚六年。後忽見二兒俱還並著械慰其母曰「可自割兒並有罪謫宜為作福。」於是得止哀而勤為求請。　　晉世王彪之年少未官。嘗獨坐齋中前有竹忽聞有歎聲彪之惕然怪似其母因往看之見母衣服如昔。彪之跪拜歔欷母曰「汝方有奇厄自今已去。當日見一白狗若能東行出千里三年然後可得免災。」忽不復見。彪之悲悵達旦。既明獨見一白狗恆隨行止。便經營行裝將往會稽。及出千里外所見便蕭然都盡。過三年乃歸齋中復聞前聲往見母如先謂曰「能用吾言故來慶汝。汝自今已後年逾八十位班台司。」後皆如母言。　　晉海西公時有一人母終家貧無以葬。因移柩深山於其側志孝結墳晝夜不休。將暮有一婦人抱兒來寄宿。轉夜孝子未作竟婦人每求眠而於火邊睡乃是一狸抱一烏雞。孝子因打殺擲後坑中。明日有男子來問「細小昨行遇夜寄宿今為何在」孝子云「止有一狸即已殺之。」男子曰「君枉殺吾婦何得言狸狸今何在」因共至坑視狸已成婦人死在坑中。男子因縛孝子付官應償死。孝子乃謂令曰「此實妖魅但出獵犬則可知魅。」令因問獵事「能別犬否」答云「性畏犬亦不別也。」因放犬便化為老狸則射殺。視之婦人已還成狸。　　桓溫北征姚襄在伊水上許遜曰「不見得襄而有大功見襄走入太玄中。」問曰「太玄是何等也」答曰「南為丹野北為太玄必西北走也。」果如其言。　　桓大司馬鎮赭圻時有何參軍晨出行於田野中溺死人髑髏上。還晝寢夢一婦人語云「君是佳人何以見穢污暮當令知之」是時有暴虎人無敢行夜出者何常穴壁作溺穴。其夜趨穴欲溺虎怒溺斷陰莖即死。　　桓溫內懷無君之心時比丘尼從遠來夏五月尼在別室浴溫竊窺之。見尼裸身先以刀自破腹出五藏次斷兩足及斬頭手。有頃浴竟溫問「向窺見尼何得自殘毀如此」尼云「公作天子亦當如是。」溫惆悵不悅。　　陳郡袁真在豫州送妓女阿薛、阿郭、阿馬三人與桓宣武。至經時三人共出庭前觀望見一流星直墮盆水中。薛、郭二人更以瓢取皆不得阿馬最後取星正入瓢中。使飲之即覺有妊遂生桓玄。　　習鑿齒為荊州主簿從桓宣武出獵見黃物射之即死是老雄狐臂帶絳綾香囊。　　桓大司馬溫時有參軍夜坐忽見屋樑棟間有一伏兔張目切齒而向之甚可畏。兔來轉近遂引刀而斲之見正中兔而實反傷其膝流血滂沱。深怪此意命家中悉藏刀刃不以自近。後忽復見如前意回惑復索刀重斲因傷委頓。幸刀不利故不至死再過而止。　　顧長康在江陵愛一女子還家長康思之不已乃畫作女形簪著壁上。簪處正刺心女行十里忽心痛如刺不能進。劉琮善彈琴忽得困病許遜曰「近見蔣家女鬼相錄在山石間專使彈琴作樂恐欲致災也。」琮曰「吾常夢見女子將吾宴戲恐必不免。」遜笑曰「蔣姑相愛重恐不能相放耳。已為誄之今去當無患也。」琮漸差。　　陶公在尋陽西南一塞取魚自謂其池曰「鶴門。」　　許遜少孤不識祖墓傾心所感忽見祖語曰「我死三十餘年於今得正葬是汝孝悌之至。」因舉標榜曰「可以此下求我。」於是迎喪葬者曰「此墓中當出一侯及小縣長。」　　桂陽君章二十許都未有意不屬意學問。常晝寢夢得一鳥卵五色雜耀不似人間物夢中因取吞之。於是漸有志向。遂勤學讀九經以清才聞。　　桓玄時牛大疫有一人食死牛肉因得病亡。死時見人執錄將至天上有一貴人問云「此人何罪」對曰「此人坐食疫死牛肉。」貴人云「今須牛以轉輸既不能肉以充百姓食何故復殺之」催令還。既更生具說其言。於是食牛肉者無復有患。　　吳北寺終祚道人臥齋中鼠從坎出言終祚後數日必當死。終祚呼奴令買犬鼠云「亦不畏此也。但令犬入此戶必死。」犬至果然。終祚乃下聲語其奴曰「明日市僱十擔水來。」鼠已逆知之云「止欲水澆取我我穴周流無所不至。」竟日澆灌了無所獲。密令奴更借三十餘人鼠云「吾上屋居奈我何」至時處在屋上。奴名周鼠云「阿周盜二十萬錢叛。」後試開庫實如所言也。奴亦叛去。終祚當為商賈閉其戶而謂鼠曰「汝正欲使我富耳今有遠行勤守吾房中勿令有所零失也。」時桓溫在南州禁殺牛甚急。終祚載數萬錢竊買牛皮還東。貨之得二十萬。還室猶閉一無所失其怪亦絕。遂大富。　　桓玄既肆無君之心使御史害太傅道子於安城。玄在南州坐忽見一平上幘人持馬鞭通云「蔣侯來。」玄驚愕然便見階下奴子御幰車見一士大夫自云是蔣子文「君何以害太傅與為伯仲。」顧視之間便不復見。　　桓玄在南郡國第居時出詣殷荊州於鵠穴逢一老公驅一青牛形色瑰異桓即以所乘馬易牛。乘至零陵溪牛忽駿駛非常。因息駕飲牛牛徑入水不出。桓遣人覘守經日絕跡也。　　索元在歷陽疾病西界一年少女子姓某自言為神所降來與元相聞許為治護。元性剛直以為妖惑收以付獄戮之中於市中。女臨死曰「卻後十日當令索元知其罪。」如期元果亡。　　晉孝武帝母李太后本賤人簡文無子曾遍令善相者相宮人李太后給卑役不豫焉。相者指之「此當生貴子而有虎厄。」帝因幸之生孝武帝、會稽王道子。既登尊位服相者之見而怪有虎厄且生所未見乃令人畫作虎象。因以手撫欲打虎戲患手腫痛遂以疾崩。　　晉太元初苻堅遣將楊安侵襄陽其一人於軍中亡有同鄉人扶喪歸。明日應到家死者夜與婦夢云「所送者非我屍倉樂面下者是也。汝昔為吾作結猶存可解看便知。」迄明日送喪者果至婦語母如此母不然之。婦自至南豐細檢他家屍如先分明是其手跡。　　北府索盧貞者本中郎荀羨之吏也。以晉太元五年六月中病亡經一宿而蘇。云見羨之子粹驚喜曰「君算未盡然官須得三將故不得便爾相放。君若知有乾捷如君者當以相代。」盧貞即舉龔穎粹曰「穎堪事否」盧貞曰「穎不復下已。」粹初令盧貞疏其名緣書非鬼用粹乃索筆自書之。盧貞遂得出。忽見一曾鄰居者死亡七八年矣為太山門主謂盧貞曰「索都督獨得歸邪」因囑盧貞曰「卿歸為謝我婦。我未死時埋萬五千錢於宅中大下。我乃本欲與女市釧不意奄終不得言於女妻也。」盧貞許之。及蘇遂使人報其妻已賣宅移居武進矣。固往語之仍告買宅主令掘之果得錢如其數焉。即遣其妻與女市釧。尋而龔穎亦亡時果共奇其事。　　瑯邪人姓王忘名居錢塘。妻朱氏以太元九年病亡有二孤兒。王復以其年四月暴死三日而心下猶暖經七日方蘇。說初死時有二十餘人皆烏衣見錄。剝去到朱門白壁狀如宮殿。吏朱衣紫帶玄冠介幘。或所被著悉珠玉相連結非世中儀服。復前見一人長大所著衣狀如雲氣。王向叩頭自說「婦已亡餘孤兒尚小無奈何。」便流涕。此人為之動容云「汝命自應來以汝孤兒特與三年之期。」王又曰「三年不足活兒。」左右有一人語云「俗屍何癡此間三年世中是三十年。」因便送出。又三十年王果卒。　　晉太元十年阮瑜之居在始興佛圖前少孤貧不立哭泣無時。忽見一鬼書磚著前云「父死歸玄冥何為久哭泣即後三年中君家可得立。僕當寄君家不使有損失。勿畏我為凶要為君作吉。」後鬼恆在家家須用者鬼與之。二三年用小差為鬼作食共談笑語議。阮問姓答云「姓李名留之是君姊夫耳。」阮問「君那得來」鬼云「僕受罪已畢今暫生鬼道權寄君家後四五年當去。」曰「復何處去」答云「當生世間。」至期果別而去。　　晉太元中瓦官寺佛圖前淳於矜年少潔白。送客至石頭城南逢一女子美姿容。矜悅之因訪問。二情既和將入城北角共盡歡好便各分別。期更克集便欲結為伉儷。女曰「得婿如君死何恨我兄弟多父母併在當問我父母。」矜便令女婢問其父母父母亦懸許之。女因敕婢取銀百斤絹百匹助矜成婚。經久養兩兒。當作秘書監明日騶卒來召車馬導從前後部鼓吹。經少日有獵者過覓矜將數十狗徑突入咋婦及兒並成狸。絹帛金銀並是草及死人骨蛇魅等。　　晉太元中高衡為魏郡太守戍石頭。其孫雅之在廄中云有神來降自稱白頭公拄杖光耀照屋。與雅之輕舉霄行暮至京口晨已來還。後雅之父子為桓玄所滅。　　大元中臨海有李巫不知所由來。能卜相作水符治病多愈亦禮佛讀經。語人云「明年天下當大疫此境尤劇。又二紀之後此邦之西北大郡僵屍橫路。」時汝南周叔道罷臨海令權停家。巫云「周令今去宜南行必當暴死。」便指北山曰「後二十日此應有異事彰也。後十日餘大石夜頹落百丈砰磕若雷。庾楷為臨海太守過詣周設饌作伎。至夜庾還航中天曉。庾自披屏風呼「叔道何癡不起」左右憮看氣絕久矣。到明年縣內病死者數千人。　　泰元中有一師從遠來莫知所出云「人命應終有生樂代死者則死者可生。若逼人求代亦復不過少時。」人聞此咸怪其虛誕。王子猷。子敬兄弟特相和睦。子敬疾屬纊子猷謂之曰「吾才不如弟位亦通塞請以餘年代弟。」師曰「夫生代死者以己年限有餘得以足亡者耳。今賢弟命既應終君侯算亦當盡復何所代」子猷先有背疾子敬疾篤恆禁來往。聞亡便撫心悲惋都不得一聲背即潰裂。推師之言信而有實。　　王允、祖安國、張顯等以太元中乘船。見仙人賜糖飴三餅大如比輸錢厚二分。　　大元中北地人陳良與沛國劉舒友善。又與同鄰李焉共為商賈曾獲厚利共致酒相慶焉遂害良。以韋裹之棄之荒草。經十許日良復生歸家。說死時見一人著赤幘引良去造一城門門下有一見一老人執硃筆點校。赤幘人言曰「向下土有一人姓陳名良遊魂而已未有統攝是以將來。」校籍者曰「可令便去。」良既出忽見友人劉舒謂曰「不圖於此相見。卿今幸蒙尊神所遣然我家廁屋後桑樹中有一狸常作妖怪我家數數橫受苦惱。卿歸豈能為我說邪」良然之。既蘇乃詣官疏李焉而伏罪。仍特報舒家家人涕泣云悉如言。因伐樹得狸殺之其怪遂絕。　　晉太元末長星見孝武甚惡之。是日華林園中飲帝因舉杯屬星曰「長星勸爾一杯酒自古亦何時有萬歲天子」取杯酬之。帝亦尋崩也。　　南康宮亭廟殊有神驗。晉孝武世有一沙門至廟神像見之淚出交流因標姓字則是昔友也。自說「我罪深能見濟脫不」沙門即為齋戒誦經語曰「我欲見卿真形。」神云「稟形甚醜不可出也。」沙門苦請遂化為蛇身長數丈垂頭樑上一心聽經目中血出。至七日七夜蛇死廟亦歇絕。　　晉孝武帝於殿中北窗下清暑忽見一人著白夾黃練單衣舉身沾濡自稱華林園中池水神名曰淋涔君也。若善見待當相福祐。時帝飲已醉取常所佩刀擲之。刀空過無礙神忿曰「不以佳士垂接當令知所以居。」少時而帝暴崩。皆呼此靈為禍也。　　義熙三年山陰徐琦每出門見一女子貌極豔麗琦便解臂上銀鈐贈之。女曰「感君來貺。」以青銅鏡與琦便爾結為伉儷。　　晉義熙五年彭城劉澄常見鬼。及為左衛司馬與將軍巢營廨宇相接。澄夜相就坐語見一小兒赭衣手把赤幟團團似芙蓉花。數日巢大遭火。　　義熙七年東陽費道思新娶得婦相愛。婦梳頭道思戲拔銀釵著戶閣頭。　　晉義熙中范寅為南康郡時贛縣吏說先入山採薪得二龜皆如二尺盤大。薪未足遇有兩樹駢生吏以龜側置樹間復行採伐。去龜處稍遠天雨懶復取。後經十二年復入山見先龜一者甲已枯一者尚生極長樹木所夾處可厚四寸許兩頭厚尺餘如馬鞍狀。　　義熙中江乘聶湖忽有一板廣數尺長二丈餘恆停在此川溪採菱及捕魚者資以自濟。後有數人共乘板入湖試以刀斲即有血出板仍沒數人溺死。　　河東賈弼之小名翳兒具諳究世譜。義熙中為瑯邪府參軍。夜夢有一人面皻皰甚多鬚大鼻目閑目請之曰「愛君之貌欲易頭可乎」弼曰「人各有頭面豈容此理」明晝又夢意甚惡之。乃於夢中許易。明朝起自不覺而人悉驚走藏。云「那漢何處來」瑯邪王大驚遣傳教呼視弼到瑯邪遙見起還內。弼取鏡自看方知怪異。因還家家人悉驚入內婦女走藏云「那得異男子」弼坐自陳說良久並遣人至府檢問方信。後能半面啼半面笑兩足、手、口、各捉一筆俱書辭意皆美。此為異也餘並如先。俄而安帝崩恭帝立。　　晉義熙中羌主姚略壞洛陽陰溝取磚得一雙雄鵝並金色交頸長鳴聲聞九養之此溝。　　隆安初陳郡殷氏為臨湘令。縣中一鬼長三丈餘跂上屋猶垂腳至地。殷入便來命之。每搖屏風動窗戶病轉甚。其弟觀亦見恆拔刀在側與言爭。鬼語云「勿為罵我當打汝口破」鬼忽隱形打口流血。後遂喎偏成殘廢人。　　安帝隆安初雍州刺史高平郤恢家內忽有一物如蜥蜴。每來輒先扣戶則便有數枚便滅燈火兒女大小莫不驚懼。以白卻不信須臾即來。至龍安二年郤恢與殷仲堪謀議不同下奔京師道路遇害並及諸子。　　晉安帝隆安初曲阿民謝盛乘船入湖採菱。見一蛟來向船船迴避蛟又從其後。盛便以叉殺之懼而還家經年無患。至元興中普天亢旱盛與同旅數人步至湖中見先叉在地拾取之云「是我叉。」人問其故具以實對。行數步乃得心痛還家一宿便死。　　殷仲宗以隆安初入蜀為毛璩參軍。至涪陵郡暮宿在亭屋中。忽有一鬼體上皆毛於窗欞中執仲宗臂牽仲宗。大呼左右來救之鬼乃去。　　晉隆安年中顏從嘗起新屋夜夢人語云「君何壞我塚」明日前掘除之遂見一棺材。從便為設祭云「今當移好處別作小塚。」明朝一人詣門求通姓朱名護。列坐乃言云「我居四十年昨厚貺相感何已今是吉日便可出棺矣。僕巾箱中有金鏡以相助。」遂以棺頭舉巾箱出金鏡三雙贈從。　　晉安帝元興中一人年出二十未婚對然目不乾色曾無穢行。嘗行田見一女甚麗謂少年曰「聞君自以柳李之儔亦復有桑中之歡邪」女便歌少年微有動色。後復重見之少年問姓云「姓蘇名瓊家在途中。」遂要還盡歡。從弟便突入以杖打女即化成雌白鵠。　　晉元熙中桂陽郡有一老翁常以釣為業。後清晨出釣遇大魚食餌掣綸甚急船人奄然俱沒。家人尋喪於釣所見老翁及魚併死為釣綸所纏。魚腹下有丹字文曰「我聞曾潭樂故從簷潭來。磔死弊老翁持釣數見欺。好食赤鯉鱠今日得汝為。」　　孫恩作逆時吳興紛亂一男子避急突入蔣侯廟。始入門木像彎弓射之即死。行人及守廟者無不皆見也。　　諸葛長民富貴後嘗一月或數十日輒於夜眠中驚起跳踉如與人相打狀。毛修之嘗與同宿駭愕不達此意視之良久。長民告毛「此物奇健非我無以制之。」毛曰「是何物」長民曰「我正見一物甚黑而手腳不分明。少日中多夕來輒共鬥深自驚懼焉。」屋中柱及椽角間悉見有蛇頭。令人以刀懸斲應刀隱滅去輒復出。悉以紙裹柱桷紙內蔌蔌如有行聲。　　司馬休之遣文武千餘人迎家達南都值風泊船。上岸伐薪見聚肉有數百斤乃割取之。還以鑊煮之湯始欲熱皆變成數千蝦蟆也。　　姚泓叔父大將軍紹總司戎政召胡僧問以休咎。僧乃以面為大胡餅形徑一丈僧坐在上。先食正西次食正北次食正南所餘卷而吞之。訖便起去了無所言。是歲五月楊盛大破姚軍於清水。九月晉師北討掃定潁洛遂席捲豐鎬生禽泓焉。　　安定人姓韋北伐姚泓之時歸國至都住親知家。時擾亂齊有客來問之韋云「今雖免慮而體氣惙然未有氣力。思作一羹尤莫能得至淒苦。」夜中眠熟忽有扣而來告者云「官與君錢。」便驚出戶見一千錢在外。又見一烏紗冠幘子執板背戶而立呼主人共視比來已不復見而取錢用之。　　晉末黃祖奉親至孝。母病篤庭中稽顙。俄頃天漢開明有一老公將小兒持箱自通。即以兩丸藥賜母服之眾患頓消。因停宿。夜中廳事上有五色氣際天琴歌清好。祖往視之坐斗帳裡四角及頂上各有一大珠形如鵝子明彩炫耀。翁曰「汝入三月可泛河而來。」依期行見門題曰「善福門」內有水曰「湎源池」有芙蕖如車輪。　　晉臨川太守謝摛夜中聞鼓吹聲。兄藻曰「夜者陰間不及存將在身後。」及死贈長水校尉加鼓吹。　　晉兗州刺史沛國宋處宗嘗買一長鳴雞愛養甚至恆籠著窗間。雞遂作人語與處宗談論極有言致終日不輟。處宗因此言功大進。　　晉王文度鎮廣陵忽見二騶持鵠頭板來召之。王大驚問騶「我作何官」騶云「召作平北將軍、徐兗二州刺史。」王曰「「我已作此官何故復召邪」鬼云「此人間耳今所作是天上官也。」王大懼之。尋見迎官玄衣人及鵠衣小吏甚多。王尋病薨。　　晉廬陵太守廬企字子及。上祖坐事繫獄而非其罪。見螻蛄行其左右相謂曰「使爾有神能活我死不當善乎」因投飯與螻蛄食盡去。有頃復來形體稍大意異之。復與食數日間其大如豚。及當行刑螻蛄掘壁根為大孔破得從此孔出亡。後遇赦得活。　　晉秘書監太原溫敬林亡一年婦柏氏忽見林還共寢處不肯見子弟。兄子來見林林小開窗出面見之。後酒醉形露是鄰家老黃狗乃打殺之。　　王仲文為河南主簿居緱氏縣。夜歸道經大澤中。顧車後有一白狗甚可愛便欲呼取。忽變為人形長五六尺狀似方相或前或卻如欲上車。仲文大怖走至捨捉火來視便失所在。月餘日仲文將奴共在路忽復見與奴並頓伏俱死。　　潁川陳慶孫家後有神樹多就求福遂起廟名天神廟慶孫有烏牛神於空中言「我是天神樂卿此牛。若不與我來月二十日當殺爾兒。」慶孫曰「人生有命命不由汝。」至日兒果死。復言「汝不與我至五月殺汝婦。」又不與。至時婦果死。又來言「汝不與我秋當殺汝。」又不與。至秋遂不死。鬼乃來謝曰「君為人心正方受大福。願莫道此事天地聞之我罪不細。實見小鬼得作司命度事幹見君婦兒終期為此欺君索食耳願深恕亮。君祿籍年八十三家方如意鬼神祐助吾亦當奴僕相事。」遂聞稽顙聲。　　畢修之外祖母郭氏嘗夜獨寢喚婢應而不至郭屢喚猶爾。後聞塌聲甚重郭厲聲呵婢又應諾諾不至。俄見屏風上有一面如方相。兩目如升光明一屋手掌如簸箕指長數寸又挺動其耳目。郭氏道精進一心至念此物乃去。久之婢輩悉來云「向欲應如有物鎮壓之者。體輕便來。」　　桓邈為汝南郡人齎四烏鴨作禮。大兒夢四烏衣人請命覺忽見鴨將殺遂救之買肉以代還夢四人來謝而去。　　桓恭為桓安民參軍在丹徒所住廨。前一小陷穴詳視是古墓棺已朽壞。桓食常先以鮭飯投穴中如此經年。後眠始覺見一人在前云「我終沒以來七百餘年後絕嗣滅烝嘗莫繼。君恆食見播及感德無已。依君籍當應為寧州刺史。」後果如言。　　庾宏為竟陵王府佐家在江陵。宏令奴無患者載米餉家未達三里遭劫被殺屍流泊查口村。時岸旁有文欣者母病醫云「須得髑髏屑服之即差。」欣重賞募索。有鄰婦楊氏見無患屍因斷頭與欣。欣燒之欲去皮肉經三日夜不焦眼角張轉。欣雖異之猶惜不棄。因刮耳頰骨與母服之即覺骨停喉中經七日而卒。尋而楊氏得疾通身洪腫形如牛馬見無患頭來罵云「善惡之報其能免乎」楊氏以語兒言終而卒。　　陽羨縣小吏吳龕有主人在溪南。嘗以一日乘掘頭舟過水溪內忽見一五色浮石。取內頭至夜化成一女子自稱是河伯女。　　河南人趙良與其鄉人諸生至長安。及新安界遭霖雨糧乏相謂曰「爾當正飢那得美食邪」在後堂應時羹飯備具兩人驚愕不敢食。有人聲曰「但食無嫌也。」明日早兩人復曰「那復得美食」即復在前。遂至長安無他禍福。　　成彪兄喪哀悼結氣晝夜哭泣。兄提二升酒一盤梨就之引酌相歡。彪問略答彪悲咽問「兄今在天上福多苦多」久弗應肅然無言。瀉餘酒著甌中挈罌而去。後釣於湖經所共飲處釋綸悲感。有大魚跳入船中俯視諸小魚。彪仰天號慟俯而見之悉放諸小魚大者便自出船去。　　東平呂球豐財美貌。乘船至曲阿湖值風不得行泊菰際。見一少女乘船採菱舉體皆衣荷葉。因問「姑非鬼邪衣服何至如此」女則有懼色答云「子不聞『荷衣兮蕙帶倏而來兮忽而逝』乎」然有懼容回舟理棹逡巡而去。球遙射之即獲一獺向者之船皆是蘋蘩薀藻之葉。見老母立岸側如有所候望見船過因問云「君向來不見湖中採菱女子邪」球云「近在右。」尋射復獲老獺。居湖次者咸云「湖中常有採菱女容色過人有時至人家結好者甚眾。」　　河東常醜奴寓居章安縣以採蒲為業。將一小兒湖邊拔蒲暮恆宿空田舍中。時日向暝見一女子容姿殊美乘一小船載蓴徑前投醜奴舍寄住。醜奴嘲之滅火共臥覺有腥氣又指甚短惕然疑是魅。女已知人意便求出戶變而為獺。　　人有山行墜澗者無出路飢餓欲死。見龜蛇甚多朝暮引頸向四方。人因學之遂不飢。體殊輕便能登巖岸。經數年後竦身舉臂遂超出澗上即得還家。顏色悅澤頗更聰慧。淚食穀啖滋味百日復其本質。　　建德民虞敬上廁輒有一人授手內草與之不睹其形如此非一過。後至廁久無送者但聞戶外鬥聲。窺之正見死奴與死婢爭先進草。奴適在前婢便因後撾由此輒兩相擊。食頃敬欲出婢奴陣勢方未已乃厲聲叱之奄如火滅。自是遂絕。　　廣陵韓咎字興彥陳敏反時與敏弟恢戰於尋陽。還營下馬覺鞭重見有綠錦囊中有短卷書著鞭鞘皆不知所從來。開視之故谷紙佛神咒經乃世之常聞也。　　武宣程羈偏生未被舉。家常使種蔥後連理樹生於園圃。　　譙郡胡馥之娶婦李氏十餘年無子而婦卒。哭慟云「竟無遺體遂傷此酷何深」婦忽起坐曰「感君痛悼我不即朽。君可瞑後見就依平生時陰陽當為君生一男。」語畢還臥。馥之如言不取燈燭暗而就之交接。後歎曰「亡人亦無生理。可別作屋見置瞻視滿十月然後殯。」爾來覺婦身微暖如未亡。既及十月果生一男男名靈產。　　王伯陽亡其子營墓得三漆棺移置南岡。夜夢魯肅瞋云「當殺汝父」尋復夢見伯陽云「魯肅與弟爭墓。」後於坐褥上見數升血疑魯肅殺之故也。墓今在長廣橋東一里。　　海陵民黃尋先居家單貧。嘗因大風雨散錢飛至其家來觸籬援誤落在餘處皆拾而得之。尋後巨富錢至數千萬遂擅名於江表。　　餘杭人沈縱家素貧與父同入山。還未至家見一人左右導從四百許前車輜重馬鞭夾道鹵簿如二千石。遙見縱父子便喚住就縱手中然火。縱因問「是何貴人」答曰「是斗山王在餘杭南。」縱知是神叩頭云「願見祐助」後入山得一玉枕。從此所向如意田蠶並收家遂富。　　項縣民姚牛年十餘歲。父為鄉人所殺牛常賣衣物市刀戟圖欲報仇。後在縣署前相遇手刃之於眾中。吏捕得官長深矜孝節為推遷其事會赦得免。又為州郡論救遂得無他。令後出獵逐鹿入草中有古深阱數處馬將趣之。忽見一公舉杖擊馬馬驚避不得及鹿。令怒引弓將射之。公曰「此中有阱恐君墮耳」令曰「汝為何人」翁跪曰「民姚牛父也感君活牛故來謝恩。」因滅不見。令身感冥事在官數年多惠於民。　　吳縣費升為九里亭吏向暮見一女從郭中來素衣哭入埭向一新塚哭。日暮不得入門便寄亭宿。升作酒食至夜升彈琵琶令歌女云「有喪儀勿笑人也。」歌音甚媚云「精氣感冥昧所降若有緣。嗟我遘良契寄忻霄夢間。」中曲云「成公從儀起蘭香降張碩。苟雲冥分結纏綿在今夕。」下曲云「佇我風雲會正矣今夕遊。神交雖未久中心已綢繆。」寢處向明升去顧謂曰「且至御亭。」女便驚怖。獵人至郡狗入屋於咬死成大狸。　　代郡界有一亭常有怪不可詣止。有諸生壯勇行歌止宿亭吏止之。諸生曰「我自能消此。」乃住宿食。至夜鬼吹五孔笛有一手都不能得攝笛。諸生不耐忽便笑謂「汝止有一手那得遍笛我為汝吹來。」鬼云「卿為我少指邪」乃引手即有數十指出。諸生知其可擊拔劍斲之得一老雄雞從者並雞雛耳。　　一士人姓王坐齋中。有一人通刺詣之題刺云舒甄仲。既去疑非人尋刺曰是予捨西土瓦中人。令掘之果於瓦器中得一銅人長尺餘。　　襄陽城南有秦民為性至孝親沒泣血三年。人有為其詠《蓼莪》詩者民聞其義涕泗不自勝。　　尋陽參軍夢一婦人前跪自稱「先葬近水淹沒誠能見救雖不能富貴可令君薄免禍。」參軍答曰「何以為志」婦人曰「君見渚邊上有魚釵即我也。」參軍明旦覓果見一毀墳其上有釵移置高燥處。卻十餘日參軍行至東橋牛奔直趨水垂墮忽轉正得無恙也。　　清河崔茂伯女結婚裴氏克期未至女暴亡。提一金罌受二升許徑到裴前立以罌贈裴。　　宏農徐儉家有一遠來客寄宿。有馬一匹中夜驚跳。客不安騎馬而去。一物長丈餘來逐馬後客射之聞如中木聲。明日尋昨路見箭著一碓柵。　　劉松在家忽見一鬼拔劍斲之。鬼走松起逐。見鬼在高山巖石上臥乃往逼突。群鬼爭走遺置藥杵臼及所餘藥因將還家。松為人合藥時臨熟取一撮經此臼者無不效驗。　　曲阿有一人忘姓名從京還逼暮不得至家。遇雨宿廣屋中。雨止月朗遙見一女子來至屋簷下。便有悲歎之音乃解腰中綣繩懸屋角自絞。又覺屋簷上如有人牽繩絞。此人密以刀斲綣繩又斲屋上見一鬼西走。向曙女氣方蘇能語「家在前。」持此人將歸向女父母說其事。或是天運使然因以女嫁與為妻。　　爰琮為新安太守郡南界有刻石爰至其下宴。忽有人得剪刀於石下者眾咸異之。綜問主簿主簿對曰「昔吳長沙桓王嘗飲餞孫洲父老云『此洲狹而長君嘗為長沙乎』果應。夫三刀為州得交刀君亦當交州。」後果交州。　　有一傖小兒放牛野中伴輩數人。見一鬼依諸叢草間處處設網欲以捕人。設網後未竟傖小兒竊取前網仍以罨之即縛得鬼。　　瑯邪諸葛氏兄弟二人寓居晉陵家甚貧耗常假乞自給。穀在圌中計日月未應盡而早以空罄。始者故謂是家中相竊盜故復封檢題識而耗如初。後有宿客遠來際夕至巷口見數人擔穀從門出客借問「諸葛在不」答云「悉在。」客進語訖因問「卿何得大糶擔」主人云「告乞少穀欲充口云何復得糶之」客云「我向來逢見數人擔穀從門出。若不糶者為是何事」主人兄弟相視竊自疑怪。試入看封題儼然如故。試開圌量視即無十許斛知前後所失非人為之也。　　河南陽起字聖卿少時病瘧逃於社中得《素書》一卷譴劾百鬼法所劾輒效。為日南太守。母至廁上見鬼頭長數尺以告聖卿。聖卿曰「此肅霜之神。劾之出來變形如奴。送書京師朝發暮反作使當千人之力。有與忿恚者聖卿遣神夜往趨其頭持兩手張目正赤吐舌柱地其人怖幾死。　　劉斌在吳郡時婁縣有一女忽夜乘風雨恍惚至郡城內。自覺去家止一炊頃衣不沾濡。曉在門上求通言「我天使也府君宜起迎我當大富貴。不爾必有凶禍。」劉問所來亦不知。自後二十許日劉果誅。　　護軍瑯邪王華有一牛甚快常乘之齒已長。華後夢牛語之曰「衰老不復堪苦載載二人尚可過此必死。」華謂偶爾夢。與三人同載還府此牛果死。吳興戴眇家僮客姓王有少婦美色而眇中弟恆往就之。客私懷忿怒具以白眇「中郎作此甚為無禮願遵敕語。」眇以問弟弟大罵曰「何緣有此必是妖鬼。敕令撲殺。」客初猶不敢約厲分明後來閉戶欲縛便變成大狸從窗中出。　　巴東有道士忘其姓名。事道精進入屋燒香。忽有風雨至家人見一白鷺從屋中飛出。雨住遂失道士所在。　　會稽謝祖之婦初育一男又生一蛇長二尺許便徑出門去。後數十年婦以老終。祖忽聞西北有風雨之聲頃之見蛇長十數丈腹可十餘圍入戶造靈座。因至柩所繞數匝以頭打柩目血淚俱出良久而去。　　會稽郡吏鄮縣薛重得假還家。夜戶閉聞妻上有丈夫鼾聲。喚妻妻從上出未及開戶重持刀便逆問妻曰「醉人是誰」妻大驚愕因苦自申明實無人意。重家唯有一戶搜索了無所見見一大蛇隱在腳酒臭重便斬蛇寸斷擲於後溝。經數日而婦死。又數日而重卒。經三日復生說始死時有神人將重到一官府見官寮問「何以殺人」重曰「實不曾行兇。」曰「寸斷擲在後溝此是何物」重曰「此是蛇非人。」府君愕然而悟曰「我常用為神而敢淫人婦又妄訟人。敕左右召來」吏卒乃領一人來著平巾幘具詰其淫妻之過將付獄。重乃令人送還。　　曲阿虞晚所居宅內有一皂莢大十餘圍高十餘丈枝條扶疏陰覆數家諸鳥依其上。晚令奴斲上枝因墜殆死。空中有罵者曰「虞晚汝何意伐我家居」便以瓦石擲之大小並委頓。如此二年漸消滅。　　虞晚家有皂莢樹有神。隔路有大榆樹古傳曰是雌雄。晚被斲此樹枯死。　　太原王仲德年少時遭亂避胡賊絕粒三日草中臥。忽有人扶其頭呼云「可起啖棗。」王便寤。瞥見天小兒長四尺即隱。乃有一囊乾棗在前啖之小有氣力便起。　　安定人周敬種瓜時亢旱鬼為槤水澆瓜瓜大滋繁。問姓名不答。還白父「嘗有惠於人否」父曰「西郭樊營先作郡吏償官數百斛米我時以百斛助之。其人已死。」　　有人家甚富止有一男寵恣過常。遊市見一女子美麗賣胡粉愛之無由自達。乃托買粉日往市得粉便去初無所言。積漸久女深疑之。明日復來問曰「君買此粉將欲何施」答曰「意相愛樂不敢自達。然恆欲相見故假此以觀姿耳」女悵然有感遂相許以私克以明夕。其夜安寢堂屋以俟女來。薄暮果到男不勝其悅把臂曰「宿願始伸於此」歡踴遂死。女惶懼不知所以。因遁去明還粉店。至食時父母怪男不起往視已死矣。當就殯斂。發篋笥中見百餘裹胡粉大小一積。其母曰「殺吾兒者必此粉也。」入市遍買胡粉次此女比之手跡如先遂執問女曰「何殺我兒」女聞嗚咽具以實陳。父母不信遂以訴官。女曰「妾豈復吝死乞一臨屍盡哀」縣令許焉。徑往撫之慟哭曰「不幸致此若死魂而靈復何恨哉」男豁然更生具說情狀遂為夫婦子孫繁茂。　　許攸夢烏衣吏奉漆案案上有六封文書。拜跪曰「府君當為北斗君明年七月。」復有一案四封文書云「陳康為主簿。」覺後康至曰「今來當謁。」攸聞益懼問康曰「我作道師死不過作社公。今日得北斗主簿餘為忝矣」明年七月二人同日而死。　　廣平太守馮孝將男馬子夢一女人年十八九歲言「我乃前太守徐玄方之女不幸早亡。亡來四年為鬼所枉殺。按生菉乃壽至八十餘。今聽我更生還為君妻能見聘否」馬子掘開棺視之其女已活遂為夫婦。　　京口有徐郎者家甚襤褸常於江邊拾流柴。忽見江中連船蓋川而來徑回入浦對徐而泊遣使往云「天女今當為徐郎妻。」徐入屋角隱藏不出。母兄妹勸勵強出。未至舫先令於別室為徐郎浴。水芬香非世常有贈以繒絳之衣。徐唯恐懼累膝端夜無酬接之禮。女然後發遣以所贈衣物乞之而退。家大小怨情煎罵遂懊歎卒。　　侯官縣常有閣下神歲終諸吏殺牛祀之。沛郡武曾作令斷之經一年曾遷作建威參軍。神夜來問曾「何以不還食」聲色極惡甚相譴責。諸吏便於道中買牛共謝之此神乃去。　　甄沖字叔讓中山人為雲社令來至惠懷縣。忽有一人來通云「社郎須臾便至。」年少容貌美淨。既坐寒溫云「大人見使貪慕高援欲以妹與君婚故來宣此意。」甄愕然曰「僕長大且已有家何緣此理」社郎復云「僕妹年少且令色少雙必欲得佳對云何見拒」甄曰「僕老翁見有婦豈容違越」相與反覆數過甄殊無動意。社郎有恚色云「大人當自來恐不得違爾。」既去便見兩岸上有人著幘捉馬鞭列相隨行從甚多。社公尋至鹵簿導從如方伯乘馬輿青幢赤絡覆車數乘。女郎乘四望車錦步障數十張婢十八人來車前。衣服文采所未嘗見。便於甄旁岸邊上張幔屋舒薦席。社公下隱膝几坐白旃坐褥。玉唾壺以玳瑁為手巾籠捉白麈尾。女郎卻在東岸黃門白拂夾車立婢子在前。社公引佐吏令前坐當六十人。命作樂器悉如琉璃。社公謂甄曰「僕有陋女情所鍾愛。以君體德令茂貪結親援因遣小兒已具宣此旨。」甄曰「僕既老悴已有家室兒子且大雖貪貴聘不敢聞命。」社公復云「僕女年始二十姿色淑令四德克備。今在岸上勿復為煩但當成禮耳」甄拒之轉苦謂是邪魅便拔刀橫膝上以死拒之不復與語。社公大怒便令呼三斑兩虎來張口正赤號呼裂地徑跳上如此者數十次。相守至天明無如之何便去。留一牽車。將從數十人欲以迎甄甄便移惠懷上縣中住。所迎車及人至門中有一人著單衣幘向之揖於此便住不得前。甄停十餘日方敢去。故見二人著幘、捉馬鞭隨至家。至家少日而婦病遂亡。　　秣陵人趙伯倫曾往襄陽船人以豬豕為禱及祭但豚肩而已。爾夕倫等夢見一翁一姥鬢首蒼素皆著布衣手持橈楫怒之。明發輒觸沙衝石皆非人力所禁。更施厚饌即獲流通。　　桂陽人李經與朱平帶戟逐焉。行百餘步忽見一鬼長丈餘止之曰「李經有命豈可殺之無為必傷汝手。」平乘醉直往經家鬼亦隨之。平既見經方欲奮刃忽屹然不動如被執縛果傷左手指焉。遂立庭間至暮乃醒而去。鬼曰「我先語汝云何不從」言終而滅。　　剡縣胡章與上虞管雙喜好干戈。雙死後章夢見之躍刃戲其前覺甚不樂。明日以符帖壁。章欲近行已泛舟理楫忽見雙來攀留之云「夫人相知情貫千載。昨夜就卿戲值眠吾即去今何故以符相厭大丈夫不體天下之理我畏符乎」　　吳中人姓顧往田舍。晝行去舍十餘里但聞西北隱隱。因舉首見四五百人皆赤衣長二丈倏忽而至三重圍之。顧氣奄奄不通輾轉不得。且至晡圍不解口不得語心呼北斗。又食頃鬼相謂曰「彼正心在神可捨去。」豁如霧除。顧歸舍疲極臥。其夕戶前一處火甚盛而不然鬼紛紜相就或往或來呼顧談或入去其被或上頭而輕如鴻毛。開晨失。　　劉道錫與從弟康祖少不信有鬼從兄興伯少來見鬼但辭論不能相屈。嘗於京口長廣橋宅東云「有殺鬼在東籬上。」道錫便笑問其處牽興伯俱去捉大刀欲斲之。興伯在後喚云「鬼擊汝」道錫未及鬼處便聞如有大仗聲道錫因倒地經宿乃醒一月日都差。興伯復云「廳事東頭桑樹上有鬼形尚孺長必害人。」康祖不信問在樹高下指處分明。經十餘日是月晦夕道錫逃暗中以戟刺鬼所住便還人無知者。明日興伯早來忽驚曰「此鬼昨夜那得人刺之殆死都不能復動死亦當不久。」康祖大笑。　　鄴縣故尉趙吉常在田陌間。昔日有一蹇人死埋在陌邊。後二十餘年有一遠方人過趙所門外。遠方人行十餘步忽作蹇趙怪問其故遠人笑曰「前有一蹇鬼故效以戲耳」　　東萊王明兒居在江西死經一年忽形見還家。經日命招親好敘平生云天曹許以暫歸。言及將離語便流涕問訊鄉里備有情焉。敕兒曰「吾去人間便已一周。思睹桑梓。」命兒同觀鄉閭。行經鄧艾廟令燒之。兒大驚曰「艾生時為徵東將軍沒而有靈百姓祠以祈福奈何焚之」怒曰「艾今在尚方摩鎧十指垂掘豈其有神」因云「王大將軍亦作牛驅馳殆斃桓溫為卒同在地獄。此等並困劇理盡安能為人損益汝欲求多福者正當恭順盡忠孝無恚怒便善流無極。」又令可錄指爪甲死後可以贖罪。又使高作戶限鬼來入人室記人罪過越限撥腳則忘事矣。　　廣陵劉青松晨起見一人著公服賚板云「召為魯郡太守。」言訖便去。去後亦不復見。至來日復至曰「君便應到職。」青松知必死告妻子處分家事沐浴。至晡見車馬吏侍左右。青松奄忽而絕。家人咸見其升車南出百餘步漸高而沒。　　豫章太守賈雍有神術出界討賊為賊所殺失頭上馬回營胸中語曰「戰不利為賊所傷諸君視有頭佳乎無頭佳乎」吏涕泣曰「有頭佳。」雍云「不然無頭亦佳。」言畢遂死。　　呂順喪婦更娶妻之從妹因作三墓構累垂就輒無成。一日順晝臥見其婦來就同衾體冷如冰順以死生之隔語使去。後婦又見其妹怒曰「天下男子獨何限汝乃與我共一婿作塚不成我使然也。」俄而夫婦俱殪。　　衡陽太守王矩為廣州。矩至長沙見一人長丈餘著白布單衣將奏在岸上呼矩奴子「過我」矩省奏為杜靈之入船共語稱敘希闊。矩問「君京兆人何時發來」答矩「朝發。」矩怪問之杜曰「天上京兆身是鬼見使來詣君耳」矩大懼。因求紙筆曰「君必不解天上書。」乃更作折卷之從矩求一小箱盛之封付矩曰「君今無開比到廣州可視耳。」矩到數月悁悒乃開視。書云「令召王矩為左司命主簿。」矩意大惡因疾卒。　　馬仲叔、王志都併遼東人也相知至厚。叔先亡後年忽形見謂曰「吾不幸早亡心恆相念。念卿無婦當為卿得婦。期至十一月二十日送詣卿家但掃除設席待之。」至日都密掃除施設。天忽大風白日晝昏。向暮風止。寢室中忽有紅帳自施發視其中上有一婦花媚莊嚴臥上才能氣息。中表內外驚怖無敢近者。唯都得往。須臾便蘇起坐都問「卿是誰」婦曰「我河南人父為清河太守臨當見嫁不知何由忽然在此。」都具語其意。婦曰「天應令我為君妻。」遂成夫婦。往詣其家大喜亦以為天相與也。遂與之生一男後為南郡太守。　　會稽賀思令善彈琴嘗夜在月中坐臨風撫奏。忽有一人形器甚偉著械有慘色。至其中庭稱善便與共語。自云是嵇中散謂賀云「卿下手極快但於古法未合。」因授以《廣陵散》。賀因得之於今不絕。　　巨鹿有龐阿者美容儀。同郡石氏有女曾內睹阿心悅之。未幾阿見此女來詣阿阿妻極妒聞之使婢縛之送還石家中路遂化為煙氣而滅。婢乃直詣石家說此事。石氏之父大驚曰「我女都不出門豈可毀謗如此」阿婦自是常加意伺察之。居一夜方值女在齋中乃自拘執以詣石氏。石氏父見之愕眙曰「我適從內來見女與母共作何得在此」即令婢僕於內喚女出向所縛者奄然滅焉。父疑有異故遣其母詰之。女曰「昔年龐阿來廳中曾竊視之。自爾彷彿即夢詣阿及入戶即為妻所縛。」石曰「天下遂有如此奇事」夫棈神所感靈神為之冥著滅者蓋其魂神也。既而女誓心不嫁。經年阿妻忽得邪病醫藥無徵阿乃授幣石氏女為妻。　　會稽國司理令朱宗之常見亡人殯去頭三尺許有一青物狀如覆甕。人或當其處則滅人去隨復見凡屍頭無不有此青物者。又云人殯時鬼無不暫還臨之。　　新野庾謹母病兄弟三人悉在侍疾。忽聞前狗鬥聲非常。舉家共視了不見狗只見一死人頭在地。猶有血兩眼尚動。其家怖懼夜持出於後園中埋之。明旦視之出在土上兩眼猶爾。即又埋之後旦已復出。乃以磚著頭令埋之不復出。後數日其母遂亡。　　東陽丁譁出郭於方山亭宿。亭渚有劉散騎遭母喪於京葬還。夜中忽有一婦自通云「劉郎患瘡聞參軍能治故來耳。」譁使前姿形端媚從婢數人。命僕具餚饌酒酣歎曰「今夕之會令人無復貞白之操。」丁云「女郎盛德豈顧老夫」便令婢取瑟琶彈之歌曰「久聞所重名今遇方山亭。肌體雖朽老故是悅人情。」放瑟琶上膝抱頭又歌曰「女形雖薄賤願得忻作婿。繾綣觀良覿千載結同契。」聲氣婉媚令人絕倒。便令滅火共展好情。比曉忽不見。吏云「此亭舊有妖魅。」　　京兆董奇庭前有大樹陰映甚佳。後霖雨奇獨在家鄉有小吏言云「承雲府君來。」乃見承雲著通天冠長八尺自稱為方伯「某第三子有雋才方當與君周旋。」明日覺樹下有異每晡後無人輒有一少年就奇語戲或命取飲食。如是半年奇氣強壯一門無疾。奇後適下墅其僕客三人送護言「樹材可用欲貨之郎常不聽今試共斬斲之。」奇遂許之。神亦自爾絕矣。　　清河郡太守至前後輒死。新太守到如廁有人長三尺冠幘皂服云「府君某日死。」太守不應意甚不樂催使吏為作主人外頗怪。其日日中如廁復見前所見人言「府君今日中當死。」三言亦不應。乃言「府君當道而不道鼠為死。」乃頓仆地大如豚。郡內遂安。　　此虞魏虔祖婢名皮納有色徐密樂之。鼠乃托為其形而就密宿。密心疑之以手摩其四體便覺縮小因化為鼠而走。　　晉陵民蔡興忽得狂疾歌吟不恆。常空中與數人言笑。或云「當再取誰女」復一人云「家已多。」後夜忽聞十餘人將物入里人劉餘之家。餘之拔刀出後戶見一人黑色大罵曰「我湖長來詣汝而欲殺我」即喚「群伴何不助余邪」餘之即奮刀亂砍得一大鼉及狸。　　江淮有婦人為性多欲存想不捨日夜。嘗醉旦起見屋後二少童甚鮮潔如宮小吏者。婦因欲抱持忽成掃帚取而焚之。　　東魏徐忘名還作本郡卒墓在東安靈山。墓先為人所發棺柩已毀。謝玄在彭城將有齊郡司馬隆弟進及安東王箱等。共取壞棺分以作車。少時三人悉見患更相注連凶禍不已。箱母靈語子孫云「箱昔與司馬隆兄弟取徐府君墓中棺為車隆等死亡喪破皆由此也。」　　秦高平李羨家奴健至石頭岡忽見一人云「婦與人通情遂為所殺欲報仇豈能見助」奴用其言果見人來。鬼便捉頭奴換與手即時倒地還半路便死。鬼以千錢一匹青絞稯袍與奴囑云「此袍是市西門丁與許君可自著勿賣也。」　　宋初義興周超為謝晦司馬在江陵。妻許氏在家遙見屋裡月光一死人頭在地血流甚多大驚怪即便失去。後超被法。　　宋永初三年吳郡張縫家忽有一鬼云「汝分我食當相祐助。」便與鬼食舒席著地以飯布席上肉酒五餚。如是鬼得便不復犯暴人。後為作食因以刀斲其所食處便聞數十人哭哭亦甚悲云「死何由得棺材」又聞云「主人家有梓船奴甚愛惜當取以為棺。」見擔船至有斧鋸聲。治船既竟聞呼喚「舉屍著棺中。」縫眼不見唯聞處分不聞下釘聲便見船漸漸升空入雲霄中。久久滅從空中落船破成百片。便聞如有百數人大笑云「汝那能殺我我當為汝所困者邪但知噁心我憎汝狀故破船壞耳。」縫便回意奉事此鬼。問吉凶及將來之計語縫曰「汝可以大甕著壁角中我當為覓物也。」十日一倒有錢及金銀銅鐵魚腥之屬。　　宋高祖永初中張春為武昌太守時人有嫁女未及升車忽便失性。出外毆擊人乘云「已不樂嫁俗人。」巫云是邪魅乃將女至江際擊鼓以術祝治療。春以為欺惑百姓刻期須得妖魅。後有一青蛇來到巫所即以大釘釘頭。至日中復見大龜從江來伏前。更以赤朱書背作符更遣去入江。至暮有大白鼉從江中出乍沉乍浮向龜隨後催逼。鼉自分死冒未先入幔與女辭訣。女慟哭云「失其姻好。」自此漸差。或問巫曰「魅者歸於何物」巫云「蛇是傳通龜是媒人鼉是其對。所獲三物悉是魅。」春始知靈驗。　　宋初淮南郡有物髡人。太守朱誕曰「吾知之矣。」多置黐以塗壁。夕有數蝙蝠大如雞集其上。不得去殺之乃絕。屋簷下已有數百人頭髻。　　有貴人亡後永興令王奉先夢與之相對如平生。奉先問「還有情色乎」答云某日至其家問奷。後覺問其婢云「此日魘夢郎君來。」　　徐羨之為王雄少傅主簿夢父祚之謂曰「汝從今已後勿渡朱雀桁當貴。」羨之後行半桁憶先人夢回馬而以此除主簿。後果為宰相。　　吳郡張茂度在益州時忽有人道朝廷誅徐羨之、傅亮、謝晦三人遂傳之紛紜。張推問道「造言之主何由言此」答曰「實無所承恍惚不知言之耳」張鞭之傳者遂息。後乃驗。　　景平元年曲阿有一人病死見父於天上。父謂曰「汝算錄正餘八年若此限竟死便入罪謫中。吾比欲安處汝職局無缺者惟有雷公缺。當啟以補其職。」即奏按入內便得充此任。令至遼東行雨乘露車中有水東西灌灑。未至於中路復被符至遼西。事畢還見父苦求還云「不樂處職。」父遣去遂得蘇活。　　元嘉初散騎常侍劉俊家在丹陽郡。後嘗閑居而天大驟雨。見門前有三小兒皆可六七歲相牽狡獪而並不沾濡。俊疑非人。俄見共爭一瓠壺子俊引彈彈之正中壺霍然不見。俊得壺因掛閣邊。明日有一婦人入門執壺而泣俊問之對曰「此是小兒物不知何由在此」俊具語所以婦持壺埋兒墓前。間一日又見向小兒持來門側舉之笑語俊曰「阿儂已復得壺矣。」言終而隱。　　元嘉九年徵北參軍明裔之有一從者夜眠大魘。裔之自往喚之頃間不能應。又失其頭髻三日乃寤說云「被三人捉足一人髻之。忽夢見一道人以丸藥與之如桐子。令以水服之。」及寤手中有藥服之遂瘥。　　元嘉九年南陽樂遐嘗在內坐。忽聞空中有人呼其夫婦名甚急半夜乃止殊自驚懼。後數日婦屋後還忽舉體衣服總是血未一月而夫婦相繼病卒。　　元嘉中交州刺史太原王徵始拜乘車出行。聞其前錚錚有聲見一輀車當路而餘人不見至州遂亡。　　元嘉中益州刺史吉翰遷為南徐州。先於蜀中載一青牛下常自乘恆於目前養視。翰遘疾多日牛亦不肯食。及亡牛流涕滂沱。吉氏喪未還都先遣驅牛向宅。牛不肯行。知其異即待喪。喪既下船便隨去。　　吉米翰從弟名礐石先作檀道濟參軍。嘗病因見人著千衣前來揖云「特來將迎。」礐石厚為設求免鬼曰「感君延接當為少停。」乃不復見。礐石漸差。後丁艱還壽陽復見鬼曰「迎使尋至君便可束裝。」礐石曰「君前已留懷今復得見愍否」鬼曰「前召欲相使役故停耳。今泰山屈君為主簿又使隨至不可辭也。」便見車馬傳教油戟列於前。指示家人家人莫見也。礐石介書呼親友告別語笑之中便奄然而盡。　　趙泰字文和清河貝邱人。公府辟不就精進典籍鄉黨稱名。年三十五宋太始五年七月十三日夜半忽心痛而死心上微暖身體屈伸。停屍十日氣從咽喉如雷鳴眼開索水飲飲訖便起。說初死時有二人乘黃馬從兵二人但言捉將去。二人扶兩腋東行不知幾里便見大城如錫鐵崔嵬。從城西門入見官府舍有二重黑門數十樑瓦屋。男女當五六十主吏著皂單衫將泰名在第三十。須臾將入府君西坐斷勘姓名。復將南入黑門一人絳衣坐大屋下以次呼名前問生時所行事有何罪故行何功德作何善行。言者各各不同。主者言「許汝等辭。恆遣六部都錄使者常在人間疏記人所作善惡以相檢校。人死有三惡道殺生禱祠最重。奉佛持五戒十善慈心佈施生在福捨安穩無為。」泰答「一無所為永不犯惡。」斷問都竟使為水官監作吏將千餘人接沙著岸上。晝夜勤苦啼泣悔言「生時不作善今墮在此處。」後轉水官都督總知諸獄事。給馬東到地獄按行。復到泥犁地獄男子六千人有火樹縱廣五十餘步高千丈四邊皆有劍樹上燃火其下十十五五墮火劍上貫其身體。云「此人咒咀罵詈奪人財物假傷良善。」泰見父母及一弟在此獄中涕泣。見二人齎文書來敕獄吏言「有三人其家事佛為有寺中懸幡蓋燒香轉《法華經》咒願救解生時罪過出就福捨。」已見自然衣服往詣一門云「開光大舍」。有三重門皆白壁赤柱。此三人即入門見大殿珍寶耀日堂前有二獅子並伏負一金玉云名「獅子之座」。見一大人身可長丈餘姿顏金色頂有白光坐此上。沙門立侍甚眾四座名「真人菩薩」。見泰山府君來作禮泰問吏「何人」吏曰「此名佛天上天下度人之師。」便聞佛言「今欲度此惡道中及諸地獄中人皆令出。」應時雲有萬九千人一時得出地獄。即時見呼十人當上生天有車馬迎之升虛空而去。復見一城雲縱廣二百里名為「受變形城」。云「生來不聞道法而地獄考治已畢者當於此城更受變報。」入北門見數千百土屋中央有瓦屋廣五十餘步下有五百餘吏對錄人名作善惡事狀受所變身形之路各從其所趨去殺生者當作蜉蝣蟲朝生夕死若為人常短命。偷盜者作豬羊身屠肉償人。淫逸者作鵠鶩蛇身。惡舌者作鴟鴞鵂鶹惡聲人聞皆咒令死。抵債者為驢馬牛魚鱉之屬。大屋下有地房北向一戶南向。呼從北戶又出南戶者皆變身形作鳥獸。又見一城縱廣百里其中瓦屋安居快樂。云「生時不作惡亦不為善當在鬼趣千歲得出為人。」又見一城廣有五千餘步名為「地中」。罰謫者不堪苦痛。男女五六萬皆裸形無服飢困相扶。見泰叩頭啼哭。泰按行畢還主者問「地獄如法否卿無罪故相浼為水官都督。不爾與獄中人無異。」泰問「人生何以為樂」主者言「唯奉佛弟子精進不犯禁戒為樂耳。」又問「未奉佛時罪過山積今奉佛法其過得除否」曰「皆除。」主者又召都錄使者問「趙泰何故死」來使開縢檢年紀之籍云「有算三十年橫為惡鬼所取今遣還家。」由是大小發意奉佛為祖、父母及弟懸幡蓋誦《法華經》作福也。　　蔡廓作豫章郡水發。大兒始迎婦在渚次。兒欲渡婦船衣掛船頭遂墮水即沒。徐羨之作揚州登敕兩岸厚賞漁人及崑崙共尋覓至二更不得。婦哀泣之間彷彿如夢聞婿告之曰「吾今在卿船下。」以告婢婢白之令水工沒覓果見坐在船下。初出水顏色如平生。　　宋永興縣吏鍾道得重病初差情慾倍常。先樂白鶴墟中女子至是猶存想焉。忽見此女子振衣而來即與燕好。是後數至。道曰「吾甚欲雞舌香。」女曰「何難。」乃掏香滿手以授道道邀女同含咀之。女曰「我氣素芳不假此。」女子出戶狗忽見隨咋殺之乃是老獺。舌香即獺糞頓覺臭穢。　　近世有人得一小給使頻求還家未遂。後日久此吏在南窗下眠此人見門中有一婦人年五六十肥大行步艱難。吏眠失覆婦人至邊取被以覆之回復出門去。吏轉側衣落婦人復如初。此人心怪。明問吏以何事求歸。吏云「母病。」次問狀貌及年皆如所見唯云形瘦不同。又問「母何患」答云「病腫。」而即與吏假使出便得家信云母喪。追計所見之肥乃是其腫狀也。　　焦湖廟祝有柏枕三十餘年枕後一小坼孔。縣民湯林行賈經廟祈福祝曰「君婚姻未可就枕坼邊。」令林入坼內見朱門、瓊宮、瑤台勝於世見。趙太尉為林婚育子六人四男二女選林秘書郎俄遷黃門郎。林在枕中永無思歸之懷遂遭違忤之事。祝令林出外間遂見向枕謂枕內歷年載而實俄忽之間矣。　　宋時餘杭縣南有上湖湖中央作塘。有一人乘馬看戲將三四人至岑村飲酒小醉暮還。時炎熱因下馬入水中枕石眠。馬斷轡走歸從人悉追馬至暮不返。眠覺日已向晡不見人馬見一婦來年可十六七云「女郎再拜日既向暮此間大可畏君作何計」問「女郎姓何那得忽相聞」復有一年少年可十三四甚了了乘新車車後二十人。至呼上車云「大人暫欲相見。」因回車而去。道中駱驛把火尋見城郭邑居至便入城。進廳事上有信幡題云「河泊」。俄見一人年三十許顏容如畫侍衛繁多。相對欣然。敕行酒炙。云「僕有小女頗聰明欲以給君箕帚。」此人知神敬畏不敢拒逆。便敕備辦令就郎中婚。承白已辦。送絲布單衣及紗袷、絹裙、紗衫、褌、履、屐皆精好。又給十小吏青衣數十人。婦年可十八九姿宮婉媚便成禮。三日後大會客。拜閣四日云「禮既有限當發遣去。」婦以金甌、麝香囊與婿別涕泣而分。又與錢十萬藥方三卷云「可以施功佈德」復云「十年當相迎。」此人歸家遂不肯別婚辭親出家作道人。所得三卷方者一卷脈經一卷湯方一卷丸方。周行救療皆致神驗。後母老邁兄喪因還婚宦。　　宋有一國與羅剎相近。羅剎數入境食人無度。王與羅剎約言自今以後國中人家各專一日當分送往勿復枉殺。有奉佛家唯有一子始年十歲次當充行。捨別之際父母哀號便至心念佛。以佛威神力大鬼不得近。明日見子尚在歡喜同歸。於茲遂絕。國人嘉慶慕焉。　　安侯世高者安息國王子。與大長者子共出家學道舍衛城中。值王不稱大長者子輒恚世高恆呵戒之。周旋二十八年云當至廣州。值亂有一人逢高唾手拔刀曰「真得汝矣」高大笑曰「我夙命負對故遠來相償。」遂殺之。有一少年云「此遠國異人而能作吾國言受害無難色將是神人乎」眾皆駭笑。世高神識還生安息國復為王子名高。安侯年二十復辭王學道。十數年語同學云「當詣會稽畢對。」過廬山訪知識遂過廣州。見年少尚在徑投其家與說昔事大欣喜便隨至會稽。過嵇山廟呼神共語。廟神蟒形身長數丈淚出。世高向之語蟒便去世高亦還船。有一少年上船長跪前受咒願因遂不見。廣州客曰「向少年即廟神得離惡形矣。」云廟神即是宿長者子。後廟祝聞有臭氣見大蟒死廟從此神歇。前至會稽入市門值有相打者誤中世高頭即卒。廣州客遂事佛精進。　　有新死鬼形疲瘦頓。忽見生時友人死及二十年肥健相問訊。曰「卿那爾」曰「吾飢餓殆不自任卿知諸方便故當以法見教。」友鬼云「此甚易耳。但為人作怪人必大怖當與卿食。」新鬼往入大墟東頭有一家奉佛精進屋西廂有磨鬼就捱此磨如人推法。此家主語子弟曰「佛憐我家貧令鬼推磨。」乃輦麥與之。至夕磨數斛疲頓乃去。遂罵友鬼「卿那誑我」又曰「但復去自當得也。」復從墟西頭入一家家奉道門傍有碓此鬼便上碓如人舂狀。此人言「昨日鬼助某甲今復來助吾可輦穀與之。」又給婢簸篩至夕力疲甚不與鬼食。鬼暮歸大怒曰「吾自與卿為婚姻非他比如何見欺二日助人不得一甌飲食。」友鬼曰「卿自不偶耳此二家奉佛事道情自難動。今去可覓百姓家作怪則無不得。」鬼復去得一家門首有竹竿從門入。見有一群女子窗前共食。至庭中有一白狗便抱令空中行其家見之大驚言自來未有此怪。占云「有客索食可殺狗並甘果酒飯於庭中祀之可得無他。」其家如師言鬼果大得食。此後恆作怪友鬼之教也。　　東昌縣山有物形如人長四五尺裸身被長五六寸。常在高山巖石間住喑啞作聲而不成語能嘯相呼。常隱於幽昧之間不可恆見。有人伐木宿於山中。至夜眠後此物抱子從澗中發石取蝦蟹就人火邊燒炙以食兒。時人有未眠者密相覺語齊起共突擊。便走而遺其子聲如人啼也。此物使男女群共引石擊人趣得然後止。　　晉義熙中零陵施子然雖出自單門而神情辨悟。家大作田。至作蝸牛廬於田側守視恒宿在中。其夜獨自未眠之頃見一丈夫來長短是中形人身著黃練單衣帢直造席捧手與子然語。子然問其姓名即答曰「僕姓盧名鉤家在壇溪邊臨水。」復經半旬中其作人掘田塍邊溝蟻垤忽見大坎滿中螻蛄將近鬥許。而有數頭極壯一個彌大。子然至是始悟曰「近日客稱盧鉤反音則螻蛄也。家在壇溪即西坎也。」悉灌以沸湯自是遂絕。　　吳興徐長夙與鮑南海神有神明之交欲授以秘術先謂徐「宜有納誓」。徐誓以不仕於是受菉。常見八大神在側能知來見往才識日異。縣鄉翕然有美談欲用為縣主簿。徐心悅之八神一朝不見其七餘一人倨傲不如常。徐問其故答云「君違誓不復相為。使身一人留衛菉耳」徐仍還菉遂退。　　彭虎子少壯有膂力常謂無鬼神。母死俗巫戒之云「某日殃殺當還重有所殺宜出避之。」合家細弱悉出逃隱虎子獨留不去。夜中有人排門入至東西屋覓人不得次入屋向廬室中。虎子遑遽無計頭先有一甕便入其中以板蓋頭。覺母在板上有人問「板下無人邪」母云「無。」相率而去。　　晉昇平元年任懷仁年十三為台書佐。鄉里有王祖復為令史恆寵之。懷仁已十五六矣頗有異意。祖銜恨至嘉興殺懷仁以棺殯埋於徐祚後田頭。祚夜宿息田上忽見有塚至朝中暮三時食輒分以祭之呼云「田頭鬼來就我食。」至暝眠時亦云「來伴我宿。」如此積時後夜忽見形云「我家明當除服作祭祭甚豐厚君明隨去。」祚云「我是生人不當相見。」鬼云「我自隱君形。」祚便隨鬼去計行食頃便到其家。家大有客鬼將祚上靈座大食滅。合家號泣不能自勝謂其兒還。見王祖來便曰「此是殺我人猶畏之。」便走出祚即形露。家中大驚因問祚因敘本末。遂隨祚迎喪既去鬼便斷絕。　　臨淮朱綜遭母難恆外處住。內有病因前見婦曰「喪禮之重不煩數還。」綜曰「自荼毒以來何時至內」婦曰「君來多矣。」綜知是魅敕婦婢候來便即閉戶執之。及來登往赴視。此物不得去遽變老白雄雞。推問是家雞殺之遂絕。　　漢武鑿昆明極深悉是灰墨無復土。舉朝不解以問東方朔。朔曰「臣愚不足以知之。可試問西域胡僧。」帝以朔不知難以核問。後漢帝時外國道人來入洛陽時有憶方朔言者乃試問之胡人云「經云『天地大劫將盡則劫燒。』此燒之餘。」乃知朔言有旨。　　蒲城李通死來云見沙門法祖為閻王講《首楞嚴經》。又見道士王浮身被鎖械。求祖懺悔祖不肯赴。孤負聖人死方思悔。　　康阿得死三日還蘇說初死時兩人扶腋有白馬吏驅之。不知行幾里見北向黑暗門南入見東向黑門西入見南向黑門北入見有十餘樑間瓦屋。有人皂服籠冠邊有三十餘吏皆言府君西南復有四五十吏。阿得便前拜府君。府君問「何所奉事」得曰「家起佛圖塔寺供養道人。」府君曰「卿大福德。」問都錄使者「此人命盡耶」見持一卷書伏地案之其字甚細曰「餘算三十五年。」府君大怒曰「小吏何敢頓奪人命」便縛白馬吏著柱處罰一百血出流漫。問得「欲歸不」得曰「爾。」府君曰「今當送卿歸欲便遣卿案行地獄。」即給馬一匹及一從人。東北出不知幾里見一城方數十里有滿城土屋。因見未事佛時亡伯、伯母、亡叔、叔母皆著杻械衣裳破壞身體膿血。復前行見一城其中有臥鐵上者燒正赤。凡見十獄各有楚毒。獄名「赤沙」、「黃沙」、「白沙」如此「七沙」。有刀山劍樹抱赤銅柱。於是便還。復見七八十樑間瓦屋夾道種槐云名「福舍」諸佛弟子住中。福多者上生天福少者住此舍。遙見大殿二十餘樑有二男子、二婦人從殿上來下是得事佛後亡伯、伯母、亡叔、叔母。須臾有一道人來問得「識我不」得曰「不識。」曰「汝何以不識我我共汝作佛圖主。」於是遂而憶之還至府君所即遣前二人送歸忽便蘇活也。　　石長和死四日蘇。說初死時東南行見二人治道恆去和五十步長和疾行亦爾。道兩邊棘刺皆如鷹爪。見人大小群走棘中如被驅逐身體破壞地有凝血。棘中人見長和獨行平道歎息曰「佛弟子獨樂得行大道中。」前行見七八十樑瓦屋中有閣十餘樑上有窗向。有人面辟方三尺著皂袍四縱掖憑向坐唯衣襟以上見。長和即向拜。人曰「石賢者來也一別二十餘年。」和曰「爾。」意中便若憶此時也。有馮翊牧孟承夫妻先死閣上人曰「賢者識承不」長和曰「識。」閣上人曰「孟承生時不精進今恆為我掃地。承妻精進晏然與官家事。」舉手指西南一房曰「孟承妻今在中。妻即開窗向見長和問「石賢者何時來」遍問其家中兒女大小名字平安不「還時過此當因一封書」。斯須見承閣西頭來一手捉掃帚糞箕一手捉把上竹下拐亦問家消息。閣上人曰「聞魚龍超修精進為信爾不何所修行」長和曰「不食魚肉酒不經口恆轉尊經救諸疾痛。」閣上人曰「所傳莫妄」閣上問都錄主者「石賢者命盡耶枉奪其命耶」主者報「按錄餘四十年。」閣上人敕主者「車賣車一乘兩辟車騎兩吏送石賢者。」須臾東向便有車騎人從如所差之數。長和拜辭上車而歸。前所行道邊所在有亭傳、吏民、坐飲食之具。倏然歸家前見父母坐其屍邊。見屍大如牛聞屍臭。不欲入其中繞屍三匝長和歎息當屍頭前。見其亡姊於後推之便踣屍面上因即蘇。
