弟子規
---
弟子規
---
李毓秀著
---
〈總敘〉弟子規聖人訓首孝弟次謹信汎愛眾而親仁有餘力則學文
---
〈入則孝〉父母呼應勿緩父母命行勿懶父母教須敬聽父母責須順承冬則溫夏則凊晨則省昏則定出必告反必面居有常業無便事雖小勿擅為茍擅為子道虧物雖小勿私藏茍私藏親心傷親所好力為具親所惡謹為去身有傷貽親憂德有傷貽親羞親愛我孝何難親憎我孝方賢親有過諫使更怡吾色柔吾聲諫不入悅復諫號泣隨撻無怨親有疾藥先嘗晝夜侍不離床喪三年常悲咽居處變酒肉絕喪盡禮祭盡誠事死者如事生
---
〈出則弟〉兄道友弟道恭兄弟睦孝在中財物輕怨何生言語忍忿自泯或飲食或坐走長者先幼則後長呼人即代叫人不在己即到稱尊長勿呼名對尊長勿見能路遇長疾趨揖長無言退恭立騎下馬乘下車過猶待百步餘長者立幼勿坐長者坐命乃坐尊長前聲要低低不聞卻非宜近必趨退必遲問起對視勿移事諸父如事父事諸兄如事兄
---
〈謹〉朝起早夜眠遲老易至惜此時晨必盥兼漱口便溺回輒淨手冠必正紐必結襪與履俱緊切置冠服有定位勿亂頓致污穢衣冠潔不貴華上循分下稱家對飲食勿揀擇食適可勿過則年方少勿飲酒飲酒醉最為醜步從容立端正揖深圓拜恭敬勿踐閾勿跛倚勿箕踞勿搖髀緩揭簾勿有聲寬轉彎勿觸棱執虛器如執盈入虛室如有人事勿忙忙多錯勿畏難勿輕略鬥鬧場絕勿近邪僻事絕勿問將入門問孰存將上堂聲必揚人問誰對以名吳與我不分明用人物須明求倘不問即為偷借人物及時還後有急借不難
---
〈信〉
---
凡出言信為先詐與妄奚可焉話說多不如少惟其是勿佞巧奸巧語穢污詞市井氣切戒之見未真勿輕言知未的勿輕傳事非宜勿輕諾茍輕諾進退錯凡道字重且舒勿急疾勿模糊彼說長此說短不關己莫閒管見人善即思齊縱去遠以漸躋見人惡即內省有則改無加警唯德學唯才藝不如人當自礪若衣服若飲食不如人勿生慼聞過怒聞譽樂損友來益友卻聞譽恐聞過欣直諒士漸相親無心非名為錯有心非名為惡過能改歸於無倘揜飾增一辜
---
〈汎愛眾〉凡是人皆須愛天同覆地同載行高者名自高人所重非貌高才大者望自大人所服非言大己有能勿自私人所能勿輕訾勿諂富勿驕貧勿厭故勿喜新人不閒勿事攪人不安勿話擾人有短切莫揭人有私切莫說道人善即是善人知之愈思勉揚人惡即是惡疾之甚禍且作善相勸德皆建過不規道兩虧凡取與貴分曉與宜多取宜少將加人先問己己不欲即速已恩欲報怨欲忘報怨短報恩長待婢僕身貴端雖貴端慈而寬勢服人心不然理服人方無言
---
〈親仁〉同是人類不齊流俗眾仁者希果仁者人多畏言不諱色不媚能親仁無限好德日進過日少不親仁無限害小人進百事壞
---
〈餘力學文〉不力行但學文長浮華成何人但力行不學文任己見昧理真讀書法有三到心眼口信皆要方讀此勿慕彼此未終彼勿起寬為限緊用功工夫到滯塞通心有疑隨札記就人問求卻義房室清牆壁淨几案潔筆硯正墨磨偏心不端字不敬心先病列典籍有定處讀看畢還原處雖有急卷束齊有缺壞就補之非聖書屏勿視蔽聰明壞心志勿自暴勿自棄聖與賢可馴致
