文心雕龍
---
文心雕龍
---
劉勰　著
---
原道第一
---
文之為德也大矣與天地并生者何哉夫玄黃色雜方圓體分日月疊璧以垂麗天之象山川煥綺以鋪理地之形此蓋道之文也。仰觀吐曜俯察含章高卑定位故兩儀既生矣。惟人參之性靈所鍾是謂三才。為五行之秀實天地之心心生而言立言立而文明自然之道也。
---
傍及萬品動植皆文龍鳳以藻繪呈瑞虎豹以炳蔚凝姿云霞雕色有逾畫工之妙草木賁華無待錦匠之奇。夫豈外飾蓋自然耳。至于林籟結響調如竽瑟泉石激韻和若球鍠故形立則章成矣聲發則文生矣。夫以無識之物郁然有采有心之器其無文歟
---
人文之元肇自太極幽贊神明《易》象惟先。庖犧畫其始仲尼翼其終。而《乾》、《坤》兩位獨制《文言》。言之文也天地之心哉若乃《河圖》孕八卦《洛書》韞乎九疇玉版金鏤之實丹文綠牒之華誰其尸之亦神理而已。
---
自鳥跡代繩文字始炳炎皞遺事紀在《三墳》而年世渺邈聲采靡追。唐虞文章則煥乎始盛。元首載歌既發吟詠之志益稷陳謨亦垂敷奏之風。夏后氏興業峻鴻績九序惟歌勛德彌縟。逮及商周文勝其質《雅》、《頌》所被英華曰新。文王患懮繇辭炳曜符采復隱精義堅深。重以公旦多材振其徽烈剬詩緝頌斧藻群言。至若夫子繼聖獨秀前哲熔鈞六經必金聲而玉振雕琢性情組織辭令木鐸啟而千里應席珍流而萬世響寫天地之輝光曉生民之耳目矣。
---
爰自風姓暨于孔氏玄聖創典素王述訓莫不原道心以敷章研神理而設教取象乎《河》、《洛》問數乎蓍龜觀天文以極變察人文以成化然后能經緯區宇彌綸彝憲發揮事業彪炳辭義。故知道沿聖以垂文聖因文以明道旁通而無滯日用而不匱。《易》曰鼓天下之動者存乎辭。辭之所以能鼓天下者乃道之文也。
---
贊曰道心惟微神理設教。光采元聖炳耀仁孝。龍圖獻體龜書呈貌。天文斯觀民胥以效。
---
征聖第二
---
夫作者曰聖述者曰明。陶鑄性情功在上哲。夫子文章可得而聞則聖人之情見乎文辭矣。先王聖化布在方冊夫子風采溢于格言。是以遠稱唐世則煥乎為盛近褒周代則郁哉可從此政化貴文之征也。鄭伯入陳以文辭為功宋置折俎以多文舉禮此事跡貴文之征也。褒美子產則云言以足志文以足言泛論君子則云情欲信辭欲巧此修身貴文之征也。然則志足而言文情信而辭巧乃含章之玉牒秉文之金科矣。
---
夫鑒周日月妙極機神文成規矩思合符契。或簡言以達旨或博文以該情或明理以立體或隱義以藏用。故《春秋》一字以褒貶《喪服》舉輕以包重此簡言以達旨也。《邠詩》聯章以積句《儒行》縟說以繁辭此博文以該情也。書契決斷以象夬文章昭晰以象離此明理以立體也。四象精義以曲隱五例微辭以婉晦此隱義以藏用也。故知繁略殊形隱顯異術抑引隨時變通適會征之周孔則文有師矣。
---
是以論文必征于聖窺聖必宗于經。《易》稱辨物正言斷辭則備《書》云辭尚體要弗惟好異。故知正言所以立辯體要所以成辭辭成無好異之尤辯立有斷辭之義。雖精義曲隱無傷其正言微辭婉晦不害其體要。體要與微辭偕通正言共精義并用聖人之文章亦可見也。顏闔以為仲尼飾羽而畫徒事華辭。雖欲訾聖弗可得已。然則聖文之雅麗固銜華而佩實者也。天道難聞猶或鑽仰文章可見胡寧勿思若征聖立言則文其庶矣。
---
贊曰妙極生知睿哲惟宰。精理為文秀氣成采。鑒懸日月辭富山海。百齡影徂千載心在。
---
宗經第三
---
三極彝訓其書曰經。經也者恆久之至道不刊之鴻教也。故象天地效鬼神參物序制人紀洞性靈之奧區極文章之骨髓者也。皇世《三墳》帝代《五典》重以《八索》申以《九丘》。歲歷綿曖條流紛糅自夫子刪述而大寶咸耀。于是《易》張《十翼》《書》標七觀《詩》列四始《禮》正五經《春秋》五例。義既埏乎性情辭亦匠于文理故能開學養正昭明有融。然而道心惟微聖謨卓絕牆宇重峻而吐納自深。譬萬鈞之洪鐘無錚錚之細響矣。
---
夫《易》惟談天入神致用。故《系》稱旨遠辭文言中事隱。韋編三絕固哲人之驪淵也。《書》實記言而訓詁茫昧通乎爾雅則文意曉然。故子夏嘆《書》昭昭若日月之明離離如星辰之行言照灼也。《詩》主言志詁訓同《書》攡風裁興藻辭譎喻溫柔在誦故最附深衷矣。《禮》以立體據事制范章條纖曲執而后顯采掇片言莫非寶也。《春秋》辨理一字見義五石六鷁以詳備成文雉門兩觀以先后顯旨其婉章志晦諒以邃矣。《尚書》則覽文如詭而尋理即暢《春秋》則觀辭立曉而訪義方隱。此聖文之殊致表里之異體者也。
---
至根柢槃深枝葉峻茂辭約而旨丰事近而喻遠。是以往者雖舊餘味日新。后進追取而非晚前修久用而未先可謂太山遍雨河潤千里者也。
---
故論說辭序則《易》統其首詔策章奏則《書》發其源賦頌歌贊則《詩》立其本銘誄箴祝則《禮》總其端記傳盟檄則《春秋》為根并窮高以樹表極遠以啟疆所以百家騰躍終入環內者也。
---
若稟經以制式酌雅以富言是即山而鑄銅煮海而為鹽也。故文能宗經體有六義一則情深而不詭二則風清而不雜三則事信而不誕四則義貞而不回五則體約而不蕪六則文麗而不淫。揚子比雕玉以作器謂五經之含文也。夫文以行立行以文傳四教所先符采相濟。勵德樹聲莫不師聖而建言修辭鮮克宗經。是以楚艷漢侈流弊不還正末歸本不其懿歟贊曰三極彝訓道深稽古。致化惟一分教斯五。性靈熔匠文章奧府。淵哉鑠乎群言之祖。
---
正緯第四
---
夫神道闡幽天命微顯馬龍出而大《易》興神龜見而《洪范》耀故《系辭》稱河出圖洛出書聖人則之斯之謂也。但世夐文隱好生矯誕真雖存矣偽亦憑焉。
---
夫六經彪炳而緯候稠疊《孝》、《論》昭晰而《鉤》、《讖》葳蕤。按經驗緯其偽有四蓋緯之成經其猶織綜絲麻不雜布帛乃成。今經正緯奇倍摘千里其偽一矣。經顯聖訓也緯隱神教也。聖訓宜廣神教宜約而今緯多于經神理更繁其偽二矣。有命自天乃稱符讖而八十一篇皆托于孔子則是堯造綠圖昌制丹書其偽三矣。商周以前圖菉頻見春秋之末群經方備先緯后經體乖織綜其偽四矣。偽既倍摘則義異自明經足訓矣緯何豫焉
---
原夫圖菉之見乃昊天休命事以瑞聖義非配經。故河不出圖夫子有嘆如或可造無勞喟然。昔康王河圖陳于東序故知前世符命歷代寶傳仲尼所撰序錄而已。于是伎數之士附以詭術或說陰陽或序災異若鳥鳴似語虫葉成字篇條滋蔓必假孔氏通儒討核謂起哀平東序秘寶朱紫亂矣。
---
至于光武之世篤信斯術。風化所靡學者比肩。沛獻集緯以通經曹褒選讖以定禮乖道謬典亦已甚矣。是以桓譚疾其虛偽尹敏戲其浮假張衡發其僻謬荀悅明其詭誕四賢博練論之精矣。
---
若乃羲農軒皞之源山瀆鍾律之要白魚赤烏之符黃金紫玉之瑞事丰奇偉辭富膏腴無益經典而有助文章。是以后來辭人采摭英華。平子恐其迷學奏令禁絕仲豫惜其雜真未許煨燔。前代配經故詳論焉。
---
贊曰榮河溫洛是孕圖緯。神寶藏用理隱文貴。世歷二漢朱紫騰沸。芟夷譎詭采其雕蔚。
---
辨騷第五
---
自《風》、《雅》寢聲莫或抽緒奇文郁起其《離騷》哉固已軒翥詩人之后奮飛辭家之前豈去聖之未遠而楚人之多才乎昔漢武愛《騷》而淮南作《傳》以為《國風》好色而不淫《小雅》怨誹而不亂若《離騷》者可謂兼之。蟬蛻穢濁之中浮游塵埃之外皭然涅而不緇雖與日月爭光可也。班固以為露才揚己忿懟沉江。羿澆二姚與左氏不合昆侖懸圃非《經》義所載。然其文辭麗雅為詞賦之宗雖非明哲可謂妙才。王逸以為詩人提耳屈原婉順。《離騷》之文依《經》立義。駟虯乘鷖則時乘六龍昆侖流沙則《禹貢》敷土。名儒辭賦莫不擬其儀表所謂金相玉質百世無匹者也。及漢宣嗟嘆以為皆合經術。揚雄諷味亦言體同詩雅。四家舉以方經而孟堅謂不合傳褒貶任聲抑揚過實可謂鑒而弗精玩而未核者也。
---
將核其論必征言焉。故其陳堯舜之耿介稱禹湯之祗敬典誥之體也譏桀紂之猖披傷羿澆之顛隕規諷之旨也虯龍以喻君子云蜺以譬讒邪比興之義也每一顧而掩涕嘆君門之九重忠恕之辭也觀茲四事同于《風》、《雅》者也。至于托云龍說迂怪丰隆求宓妃鴆鳥媒娀女詭異之辭也康回傾地夷羿彃日木夫九首土伯三目譎怪之談也依彭咸之遺則從子胥以自適狷狹之志也士女雜坐亂而不分指以為樂娛酒不廢沉湎日夜舉以為歡荒淫之意也摘此四事異乎經典者也。
---
故論其典誥則如彼語其夸誕則如此。固知《楚辭》者體憲于三代而風雜于戰國乃《雅》、《頌》之博徒而詞賦之英杰也。觀其骨鯁所樹肌膚所附雖取熔《經》旨亦自鑄偉辭。故《騷經》、《九章》朗麗以哀志《九歌》、《九辯》綺靡以傷情《遠游》、《天問》瑰詭而慧巧《招魂》、《大招》耀艷而采深華《卜居》標放言之致《漁父》寄獨往之才。故能氣往轢古辭來切今驚采絕艷難與并能矣。
---
自《九懷》以下遽躡其跡而屈宋逸步莫之能追。故其敘情怨則郁伊而易感述離居則愴怏而難懷論山水則循聲而得貌言節侯則披文而見時。是以枚賈追風以入麗馬揚沿波而得奇其衣被詞人非一代也。故才高者菀其鴻裁中巧者獵其艷辭吟諷者銜其山川童蒙者拾其香草。若能憑軾以倚《雅》、《頌》懸轡以馭楚篇酌奇而不失其貞玩華而不墜其實則顧盼可以驅辭力欬唾可以窮文致亦不復乞靈于長卿假寵于子淵矣。
---
贊曰不有屈原豈見離騷。驚才風逸壯志煙高。山川無極情理實勞金相玉式艷溢錙毫。
---
明詩第六
---
大舜云詩言志歌永言。聖謨所析義已明矣。是以在心為志發言為詩舒文載實其在茲乎詩者持也持人情性三百之蔽義歸無邪持之為訓有符焉爾。
---
人稟七情應物斯感感物吟志莫非自然。昔葛天樂辭《玄鳥》在曲黃帝《云門》理不空弦。至堯有《大唐》之歌舜造《南風》之詩觀其二文辭達而已。及大禹成功九序惟歌太康敗德五子咸怨順美匡惡其來久矣。自商暨周《雅》、《頌》圓備四始彪炳六義環深。子夏監絢素之章子貢悟琢磨之句故商賜二子可與言詩。自王澤殄竭風人輟采春秋觀志諷誦舊章酬酢以為賓榮吐納而成身文。逮楚國諷怨則《離騷》為刺。秦皇滅典亦造《仙詩》。
---
漢初四言韋孟首唱匡諫之義繼軌周人。孝武愛文柏梁列韻嚴馬之徒屬辭無方。至成帝品錄三百餘篇朝章國采亦云周備。而辭人遺翰莫見五言所以李陵、班婕妤見疑于后代也。按《召南行露》始肇半章孺子《滄浪》亦有全曲《暇豫》優歌遠見春秋《邪徑》童謠近在成世閱時取證則五言久矣。又古詩佳麗或稱枚叔其《孤竹》一篇則傅毅之詞。比采而推兩漢之作也。觀其結體散文直而不野婉轉附物怊悵切情實五言之冠冕也。至于張衡《怨篇》清典可味《仙詩緩歌》雅有新聲。暨建安之初五言騰踴文帝陳思縱轡以騁節王徐應劉望路而爭驅并憐風月狎池苑述恩榮敘酣宴慷慨以任氣磊落以使才造懷指事不求纖密之巧驅辭逐貌唯取昭晰之能此其所同也。及正始明道詩雜仙心何晏之徒率多浮淺。唯嵇志清峻阮旨遙深故能標焉。若乃應璩《百一》獨立不懼辭譎義貞亦魏之遺直也。
---
晉世群才稍入輕綺。張潘左陸比肩詩衢采縟于正始力柔于建安。或析文以為妙或流靡以自妍此其大略也。江左篇制溺乎玄風嗤笑徇務之志崇盛忘機之談袁孫已下雖各有雕采而辭趣一揆莫與爭雄所以景純《仙篇》挺拔而為雋矣。宋初文詠體有因革。莊老告退而山水方滋儷采百字之偶爭價一句之奇情必極貌以寫物辭必窮力而追新此近世之所競也。
---
故鋪觀列代而情變之數可監撮舉同異而綱領之要可明矣。若夫四言正體則雅潤為本五言流調則清麗居宗華實異用惟才所安。故平子得其雅叔夜含其潤茂先凝其清景陽振其麗兼善則子建仲宣偏美則太沖公干。然詩有恆裁思無定位隨性適分鮮能通圓。若妙識所難其易也將至忽以為易其難也方來。至于三六雜言則出自篇什離合之發則萌于圖讖回文所興則道原為始聯句共韻則柏梁餘制巨細或殊情理同致總歸詩囿故不繁云。
---
贊曰民生而志詠歌所含。興發皇世風流《二南》。神理共契政序相參。英華彌縟萬代永耽。
---
樂府第七
---
樂府者聲依永律和聲也。鈞天九奏既其上帝葛天八闋爰及皇時。自《咸》、《英》以降亦無得而論矣。至于涂山歌于候人始為南音有娀謠乎飛燕始為北聲夏甲嘆于東陽東音以發殷整思于西河西音以興音聲推移亦不一概矣。匹夫庶婦謳吟土風詩官采言樂胥被律志感絲篁氣變金石是以師曠覘風于盛衰季札鑒微于興廢精之至也。
---
夫樂本心術故響浹肌髓先王慎焉務塞淫濫。敷訓胄子必歌九德故能情感七始化動八風。自雅聲浸微溺音騰沸秦燔《樂經》漢初紹復制氏紀其鏗鏘叔孫定其容典于是《武德》興乎高祖《四時》廣于孝文雖摹《韶》、《夏》而頗襲秦舊中和之響闃其不還。暨武帝崇禮始立樂府總趙代之音撮齊楚之氣延年以曼聲協律朱馬以騷體制歌《桂華》雜曲麗而不經《赤雁》群篇靡而非典河間荐雅而罕御故汲黯致譏于《天馬》也。至宣帝雅頌詩效《鹿鳴》邇及元成稍廣淫樂正音乖俗其難也如此。暨后漢郊廟惟雜雅章辭雖典文而律非夔曠。
---
至于魏之三祖氣爽才麗宰割辭調音靡節平。觀其北上眾引《秋風》列篇或述酣宴或傷羈戍志不出于雜蕩辭不離于哀思。雖三調之正聲實《韶》、《夏》之鄭曲也。逮于晉世則傅玄曉音創定雅歌以詠祖宗張華新篇亦充庭萬。然杜夔調律音奏舒雅荀勖改懸聲節哀急故阮咸譏其離聲后人驗其銅尺。和樂之精妙固表里而相資矣。
---
故知詩為樂心聲為樂體樂體在聲瞽師務調其器樂心在詩君子宜正其文。好樂無荒晉風所以稱遠伊其相謔鄭國所以云亡。故知季札觀樂不直聽聲而已。
---
若夫艷歌婉孌怨詩訣絕淫辭在曲正響焉生然俗聽飛馳職競新異雅詠溫恭必欠伸魚睨奇辭切至則拊髀雀躍詩聲俱鄭自此階矣凡樂辭曰詩詩聲曰歌聲來被辭辭繁難節。故陳思稱左延年閑于增損古辭多者則宜減之明貴約也。觀高祖之詠《大風》孝武之嘆《來遲》歌童被聲莫敢不協。子建士衡咸有佳篇并無詔伶人故事謝絲管俗稱乖調蓋未思也。
---
至于軒岐鼓吹漢世鐃挽雖戎喪殊事而并總入樂府繆韋所改亦有可算焉。昔子政品文詩與歌別故略具樂篇以標區界。
---
贊曰八音攡文樹辭為體。謳吟坰野金石云陛。《韶》響難追鄭聲易啟。豈惟觀樂于焉識禮。
---
詮賦第八
---
《詩》有六義其二曰賦。賦者鋪也鋪采攡文體物寫志也。昔邵公稱公卿獻詩師箴瞍賦。傳云登高能賦可為大夫。詩序則同義傳說則異體。總其歸途實相枝干。故劉向明不歌而頌班固稱古詩之流也。
---
至如鄭莊之賦《大隧》士為之賦《狐裘》結言手豆韻詞自己作雖合賦體明而未融。及靈均唱《騷》始廣聲貌。然則賦也者受命于詩人而拓宇于《楚辭》也。于是荀況《禮》《智》宋玉《風》、《釣》爰錫名號與詩畫境六義附庸蔚成大國。遂述客主以首引極聲貌以窮文。斯蓋別詩之原始命賦之厥初也。
---
秦世不文頗有雜賦。漢初詞人順流而作。陸賈扣其端賈誼振其緒枚馬播其風王揚騁其勢皋朔已下品物畢圖。繁積于宣時校閱于成世進御之賦千有餘首討其源流信興楚而盛漢矣。
---
夫京殿苑獵述行序志并體國經野義尚光大。既履端于倡序亦歸餘于總亂。序以建言首引情本亂以理篇寫送文勢。按《那》之卒章閔馬稱亂故知殷人輯頌楚人理賦斯并鴻裁之寰域雅文之樞轄也。至于草區禽族庶品雜類則觸興致情因變取會擬諸形容則言務纖密象其物宜則理貴側附斯又小制之區畛奇巧之機要也。
---
觀夫荀結隱語事數自環宋發夸談實始淫麗。枚乘《菟園》舉要以會新相如《上林》繁類以成艷賈誼《鵩鳥》致辨于情理子淵《洞簫》窮變于聲貌孟堅《兩都》明絢以雅贍張衡《二京》迅發以宏富子云《甘泉》構深瑋之風延壽《靈光》含飛動之勢凡此十家并辭賦之英杰也。及仲宣靡密發篇必遒偉長博通時逢壯采太沖安仁策勛于鴻規士衡子安底績于流制景純綺巧縟理有餘彥伯梗概情韻不匱亦魏、晉之賦首也。
---
原夫登高之旨蓋睹物興情。情以物興故義必明雅物以情觀故詞必巧麗。麗詞雅義符采相勝如組織之品朱紫畫繪之著玄黃。文雖新而有質色雖糅而有本此立賦之大體也。然逐末之儔蔑棄其本雖讀千賦愈惑體要。遂使繁華損枝膏腴害骨無貴風軌莫益勸戒此揚子所以追悔于雕虫貽誚于霧縠者也。
---
贊曰賦自詩出分歧異派。寫物圖貌蔚似雕畫。抑滯必揚言曠無隘。風歸麗則辭翦荑稗。
---
頌贊第九
---
四始之至頌居其極。頌者容也所以美盛德而述形容也。昔帝嚳之世咸墨為頌以歌《九韶》。自商以下文理允備。夫化偃一國謂之風風正四方謂之雅容告神明謂之頌。風雅序人事兼變正頌主告神義必純美。魯國以公旦次編商人以前王追錄斯乃宗廟之正歌非宴饗之常詠也。《時邁》一篇周公所制哲人之頌規式存焉。夫民各有心勿壅惟口。晉輿之稱原田魯民之刺裘縪直言不詠短辭以諷丘明子順并謂為誦斯則野誦之變體浸被乎人事矣。及三閭《橘頌》情采芬芳比類寓意乃覃及細物矣。
---
至于秦政刻文爰頌其德。漢之惠景亦有述容。沿世并作相繼于時矣。若夫子云之表充國孟堅之序戴侯武仲之美顯宗史岑之述熹后或擬《清廟》或范《駉》、《那》雖淺深不同詳略各異其褒德顯容典章一也。至于班傅之《北征》、《西征》變為序引豈不褒過而謬體哉馬融之《廣成》、《上林》雅而似賦何弄文而失質乎又崔瑗《文學》蔡邕《樊渠》并致美于序而簡約乎篇。摯虞品藻頗為精核。至云雜以風雅而不變旨趣徒張虛論有似黃白之偽說矣。及魏晉雜頌鮮有出轍。陳思所綴以《皇子》為標陸機積篇惟《功臣》最顯。其褒貶雜居固末代之訛體也。
---
原夫頌惟典懿辭必清鑠敷寫似賦而不入華侈之區敬慎如銘而異乎規戒之域揄揚以發藻汪洋以樹義雖纖巧曲致與情而變其大體所底如斯而已。
---
贊者明也助也。昔虞舜之祀樂正重贊蓋唱發之辭也。及益贊于禹伊陟贊于巫咸并揚言以明事嗟嘆以助辭也。故漢置鴻臚以唱言為贊即古之遺語也。至相如屬筆始贊荊軻。及遷《史》固《書》托贊褒貶約文以總錄頌體以論辭又紀傳后評亦同其名。而仲治《流別》謬稱為述失之遠矣。及景純注《雅》動植必贊義兼美惡亦猶頌之變耳。
---
然本其為義事在獎嘆所以古來篇體促而不廣必結言于四字之句盤桓乎數韻之詞。約舉以盡情昭灼以送文此其體也。發源雖遠而致用蓋寡大抵所歸其頌家之細條乎
---
贊曰容體底頌勛業垂贊。鏤影攡聲文理有爛。年積愈遠音徽如旦。降及品物炫辭作玩。
---
祝盟第十
---
天地定位祀遍群神六宗既禋三望咸秩甘雨和風是生黍稷兆民所仰美報興焉犧盛惟馨本于明德祝史陳信資乎文辭。
---
昔伊耆始蠟以祭八神。其辭云土反其宅水歸其壑昆虫毋作草木歸其澤。則上皇祝文爰在茲矣舜之祠田云荷此長耜耕彼南畝四海俱有。利民之志頗形于言矣。至于商履聖敬日躋玄牡告天以萬方罪己即郊禋之詞也素車禱旱以六事責躬則雩禜之文也。及周之大祝掌六祝之辭。是以庶物咸生陳于天地之郊旁作穆穆唱于迎日之拜夙興夜處言于示付廟之祝多福無疆布于少牢之饋宜社類榪莫不有文所以寅虔于神祇嚴恭于宗廟也。
---
自春秋以下黷祀諂祭祝幣史辭靡神不至。至于張老賀室致禱于歌哭之美。蒯聵臨戰獲祐于筋骨之請雖造次顛沛必于祝矣。若夫《楚辭招魂》可謂祝辭之組麗者也。漢之群祀肅其百禮既總碩儒之義亦參方士之術。所以秘祝移過異于成湯之心侲子驅疫同乎越巫之祝禮失之漸也。
---
至如黃帝有祝邪之文東方朔有罵鬼之書于是后之譴咒務于善罵。唯陳思《詰咎》裁以正義矣。
---
若乃禮之祭祝事止告饗而中代祭文兼贊言行。祭而兼贊蓋引伸而作也。又漢代山陵哀策流文周喪盛姬內史執策。然則策本書贈因哀而為文也。是以義同于誄而文實告神誄首而哀末頌體而視儀太祝所讀固祝之文者也。凡群言發華而降神務實修辭立誠在于無愧。祈禱之式必誠以敬祭奠之楷宜恭且哀此其大較也。班固之祀涿山祈禱之誠敬也潘岳之祭庾婦祭奠之恭哀也舉匯而求昭然可鑒矣。
---
盟者明也。騂毛旄白馬珠盤玉敦陳辭乎方明之下祝告于神明者也。在昔三王詛盟不及時有要誓結言而退。周衰屢盟以及要劫始之以曹沫終之以毛遂。及秦昭盟夷設黃龍之詛漢祖建侯定山河之誓。然義存則克終道廢則渝始崇替在人祝何預焉若夫臧洪歃辭氣截云蜺劉琨鐵誓精貫霏霜而無補于漢晉反為仇讎。故知信不由衷盟無益也。
---
夫盟之大體必序危機獎忠孝共存亡戮心力祈幽靈以取鑒指九天以為正感激以立誠切至以敷辭此其所同也。然非辭之難處辭為難。后之君子宜存殷鑒。忠信可矣無恃神焉。
---
贊曰毖祀欽明祝史惟談。立誠在肅修辭必甘。季代彌飾絢言朱藍神之來格所貴無慚。
---
銘箴第十一
---
昔帝軒刻輿几以弼違大禹勒筍虡而招諫。成湯盤盂著日新之規武王戶席題必誡之訓。周公慎言于金人仲尼革容于欹器則先聖鑒戒其來久矣。故銘者名也觀器必也正名審用貴乎慎德。蓋臧武仲之論銘也曰天子令德諸侯計功大夫稱伐。夏鑄九牧之金鼎周勒肅慎之楛矢令德之事也呂望銘功于昆吾仲山鏤績于庸器計功之義也魏顆紀勛于景鐘孔悝表勤于衛鼎稱伐之類也。若乃飛廉有石棺之錫靈公有奪里之謚銘發幽石吁可怪矣趙靈勒跡于番吾秦昭刻博于華山夸誕示后吁可笑也詳觀眾例銘義見矣。
---
至于始皇勒岳政暴而文澤亦有疏通之美焉。若班固《燕然》之勒張昶《華陰》之碣序亦盛矣。蔡邕銘思獨冠古今。橋公之鉞吐納典謨朱穆之鼎全成碑文溺所長也。至如敬通雜器准矱武銘而事非其物繁略違中。崔駰品物贊多戒少李尤積篇義儉辭碎。蓍龜神物而居博奕之中衡斛嘉量而在臼杵之末。曾名品之未暇何事理之能閑哉魏文九寶器利辭鈍。唯張載《劍閣》其才清采。迅足駸駸后發前至勒銘岷漢得其宜矣。
---
箴者針也所以攻疾防患喻針石也。斯文之興盛于三代。夏商二箴餘句頗存。周之辛甲百官箴闕唯《虞箴》一篇體義備焉。迄至春秋微而未絕。故魏絳諷君于后羿楚子訓民于在勤。戰代以來棄德務功銘辭代興箴文委絕。至揚雄稽古始范《虞箴》作《卿尹》、《州牧》二十五篇。及崔胡補綴總稱《百官》。指事配位鞶鑒有征信所謂追清風于前古攀辛甲于后代者也。至于潘勖《符節》要而失淺溫嶠《侍臣》博而患繁王濟《國子》文多而事寡潘尼《乘輿》義正而體蕪凡斯繼作鮮有克衷。至于王朗《雜箴》乃置巾履得其戒慎而失其所施觀其約文舉要憲章武銘而水火井灶繁辭不已志有偏也。
---
夫箴誦于官銘題于器名目雖異而警戒實同。箴全御過故文資確切銘兼褒贊故體貴弘潤。其取事也必核以辨其攡文也必簡而深此其大要也。然矢言之道蓋闕庸器之制久淪所以箴銘寡用罕施后代惟秉文君子宜酌其遠大焉。
---
贊曰銘實器表箴惟德軌。有佩于言無鑒于水。秉茲貞厲警乎立履。義典則弘文約為美。
---
誄碑第十二
---
周世盛德有銘誄之文。大夫之材臨喪能誄。誄者累也累其德行旌之不朽也。夏商以前其詞靡聞。周雖有誄未被于士。又賤不誄貴幼不誄長其在萬乘則稱天以誄之。讀誄定謚其節文大矣。自魯莊戰乘丘始及于士逮尼父之卒哀公作誄觀其憖遺之辭嗚呼之嘆雖非睿作古式存焉。至柳妻之誄惠子則辭哀而韻長矣。
---
暨乎漢世承流而作。揚雄之誄元后文實煩穢沙麓撮其要而摯疑成篇安有累德述尊而闊略四句乎杜篤之誄有譽前代吳誄雖工而他篇頗疏豈以見稱光武而改盼千金哉傅毅所制文體倫序孝山、崔瑗辨絜相參。觀其序事如傳辭靡律調固誄之才也。潘岳構意專師孝山巧于序悲易入新切所以隔代相望能徽厥聲者也。至如崔駰誄趙劉陶誄黃并得憲章工在簡要。陳思叨名而體實繁緩。文皇誄末百言自陳其乖甚矣
---
若夫殷臣詠湯追褒玄鳥之祚周史歌文上闡后稷之烈誄述祖宗蓋詩人之則也。至于序述哀情則觸類而長。傅毅之誄北海云白日幽光淫雨杳冥。始序致感遂為后式影而效者彌取于工矣。
---
詳夫誄之為制蓋選言錄行傳體而頌文榮始而哀終。論其人也曖乎若可覿道其哀也淒焉如可傷此其旨也。
---
碑者埤也。上古帝王紀號封禪樹石埤岳故曰碑也。周穆紀跡于弇山之石亦古碑之意也。又宗廟有碑樹之兩楹事止麗牲未勒勛績。而庸器漸缺故后代用碑以石代金同乎不朽自廟徂墳猶封墓也。
---
自后漢以來碑碣云起。才鋒所斷莫高蔡邕。觀楊賜之碑骨鯁訓典陳郭二文詞無擇言周胡眾碑莫非精允。其敘事也該而要其綴采也雅而澤清詞轉而不窮巧義出而卓立察其為才自然至矣。孔融所創有摹伯喈張陳兩文辨給足采亦其亞也。及孫綽為文志在于碑溫王郗庾辭多枝雜《桓彝》一篇最為辨裁矣。
---
夫屬碑之體資乎史才其序則傳其文則銘。標序盛德必見清風之華昭紀鴻懿必見峻偉之烈此碑之制也。夫碑實銘器銘實碑文因器立名事先于誄。是以勒石贊勛者入銘之域樹碑述亡者同誄之區焉。
---
贊曰寫遠追虛碑誄以立。銘德纂行光采允集。觀風似面聽辭如泣。石墨鐫華頹影豈戢。
---
哀吊第十三
---
賦憲之謚短折曰哀。哀者依也。悲實依心故曰哀也。以辭遣哀蓋下流之悼故不在黃發必施夭昏。昔三良殉秦百夫莫贖事均夭枉《黃鳥》賦哀抑亦詩人之哀辭乎
---
暨漢武封禪而霍嬗暴亡帝傷而作詩亦哀辭之類矣。降及后漢汝陽主亡崔瑗哀辭始變前式。然履突鬼門怪而不辭駕龍乘云仙而不哀又卒章五言頗似歌謠亦仿佛乎漢武也。至于蘇順、張升并述哀文雖發其情華而未極其心實。建安哀辭惟偉長差善《行女》一篇時有惻怛。及潘岳繼作實鍾其美。觀其慮贍辭變情洞悲苦敘事如傳結言摹詩促節四言鮮有緩句故能義直而文婉體舊而趣新《金鹿》、《澤蘭》莫之或繼也。
---
原夫哀辭大體情主于痛傷而辭窮乎愛惜。幼未成德故譽止于察惠弱不勝務故悼加乎膚色。隱心而結文則事愜觀文而屬心則體奢。奢體為辭則雖麗不哀必使情往會悲文來引泣乃其貴耳。
---
吊者至也。詩云神之吊矣言神至也。君子令終定謚事極理哀故賓之慰主以至到為言也。壓溺乖道所以不吊矣。又宋水鄭火行人奉辭國災民亡故同吊也。及晉筑虒台齊襲燕城史趙蘇秦翻賀為吊虐民構敵亦亡之道。凡斯之例吊之所設也。或驕貴以殞身或狷忿以乖道或有志而無時或美才而兼累追而慰之并名為吊。
---
自賈誼浮湘發憤吊屈。體同而事核辭清而理哀蓋首出之作也。及相如之吊二世全為賦體桓譚以為其言惻愴讀者嘆息。及卒章要切斷而能悲也。揚雄吊屈思積功寡意深反騷故辭韻沈膇。班彪、蔡邕并敏于致詰。然影附賈氏難為并驅耳。胡阮之吊夷齊褒而無間仲宣所制譏呵實工。然則胡阮嘉其清王子傷其隘各其志也。檷衡之吊平子縟麗而輕清陸機之吊魏武序巧而文繁。降斯以下未有可稱者矣。
---
夫吊雖古義而華辭末造華過韻緩則化而為賦。固宜正義以繩理昭德而塞違剖析褒貶哀而有正則無奪倫矣
---
贊曰辭之所哀在彼弱弄。苗而不秀自古斯慟。雖有通才迷方失控。千載可傷寓言以送。
---
雜文第十四
---
智術之子博雅之人藻溢于辭辯盈乎氣。苑囿文情故日新殊致。宋玉含才頗亦負俗始造對問以申其志放懷寥廓氣實使文。及枚乘攡艷首制《七發》腴辭云構夸麗風駭。蓋七竅所發發乎嗜欲始邪末正所以戒膏粱之子也。揚雄覃思文閣業深綜述碎文瑣語肇為《連珠》其辭雖小而明潤矣。凡此三者文章之枝派暇豫之末造也。
---
自《對問》以后東方朔效而廣之名為《客難》托古慰志疏而有辨。揚雄《解嘲》雜以諧謔回環自釋頗亦為工。班固《賓戲》含懿采之華崔駰《達旨》吐典言之裁張衡《應間》密而兼雅崔寔《答譏》整而微質蔡邕《釋誨》體奧而文炳景純《客傲》情見而采蔚雖迭相祖述然屬篇之高者也。至于陳思《客問》辭高而理疏庾敳《客咨》意榮而文悴。斯類甚眾無所取才矣。原夫茲文之設乃發憤以表志。身挫憑乎道勝時屯寄于情泰莫不淵岳其心麟鳳其采此立體之大要也。
---
自《七發》以下作者繼踵觀枚氏首唱信獨拔而偉麗矣。及傅毅《七激》會清要之工崔駰《七依》入博雅之巧張衡《七辨》結采綿靡崔瑗《七厲》植義純正陳思《七啟》取美于宏壯仲宣《七釋》致辨于事理。自桓麟《七說》以下左思《七諷》以上枝附影從十有餘家。或文麗而義暌或理粹而辭駁。觀其大抵所歸莫不高談宮館壯語畋獵。窮瑰奇之服饌極蠱媚之聲色。甘意搖骨髓艷詞洞魂識雖始之以淫侈而終之以居正。然諷一勸百勢不自反。子云所謂猶騁鄭衛之聲曲終而奏雅者也。唯《七厲》敘賢歸以儒道雖文非拔群而意實卓爾矣。
---
自《連珠》以下擬者間出。杜篤、賈逵之曹劉珍、潘勖之輩欲穿明珠多貫魚目。可謂壽陵匍匐非復邯鄲之步里丑捧心不關西施之顰矣。唯士衡運思理新文敏而裁章置句廣于舊篇豈慕朱仲四寸之璫乎夫文小易周思閑可贍。足使義明而詞淨事圓而音澤磊磊自轉可稱珠耳。
---
詳夫漢來雜文名號多品。或典誥誓問或覽略篇章或曲操弄引或吟諷謠詠。總括其名并歸雜文之區甄別其義各入討論之域。類聚有貫故不曲述也。
---
贊曰偉矣前修學堅才飽。負文餘力飛靡弄巧。枝辭攢映慧若參昴。慕顰之心于焉只攪。
---
諧第十五
---
芮良夫之詩云自有肺腸俾民卒狂。夫心險如山口壅若川怨怒之情不一歡謔之言無方。昔華元棄甲城者發睅目之謳臧紇喪師國人造侏儒之歌并嗤戲形貌內怨為俳也。又蠶蟹鄙諺狸首淫哇苟可箴戒載于禮典故知諧辭讔言亦無棄矣。
---
諧之言皆也辭淺會俗皆悅笑也。昔齊威酣樂而淳于說甘酒楚襄宴集而宋玉賦好色。意在微諷有足觀者。及優旃之諷漆城優孟之諫葬馬并譎辭飾說抑止昏暴。是以子長編史列傳滑稽以其辭雖傾回意歸義正也。但本體不雅其流易弊。于是東方、枚皋餔糟啜醨無所匡正而詆曼媟弄故其自稱為賦乃亦俳也見視如倡亦有悔矣。至魏人因俳說以著笑書薛綜憑宴會而發嘲調雖抃笑衽席而無益時用矣。然而懿文之士未免枉轡潘岳丑婦之屬束皙賣餅之類尤而效之蓋以百數。魏晉滑稽盛相驅扇遂乃應瑒之鼻方于盜削卵張華之形比乎握舂杵。曾是莠言有虧德音豈非溺者之妄笑胥靡之狂歌歟
---
讔者隱也。遁辭以隱意譎譬以指事也。昔還社求拯于楚師喻眢井而稱麥叔儀乞糧于魯人歌珮玉而呼庚癸伍舉刺荊王以大鳥齊客譏薛公以海魚莊姬托辭于龍尾臧文謬書于羊裘。隱語之用被于紀傳。大者興治濟身其次弼違曉惑。蓋意生于權譎而事出于機急與夫諧辭可相表里者也。漢世《隱書》十有八篇歆、固編文錄之賦末。
---
昔楚莊、齊威性好隱語。至東方曼倩尤巧辭述。但謬辭詆戲無益規補。自魏代以來頗非俳優而君子嘲隱化為謎語。謎也者回互其辭使昏迷也。或體目文字或圖象品物纖巧以弄思淺察以衒辭義欲婉而正辭欲隱而顯。荀卿《蠶賦》已兆其體。至魏文、陳思約而密之。高貴鄉公博舉品物雖有小巧用乖遠大。觀夫古之為隱理周要務豈為童稚之戲謔搏髀而忭笑哉然文辭之有諧讔譬九流之有小說蓋稗官所采以廣視聽。若效而不已則髡朔之入室旃孟之石交乎
---
贊曰古之嘲隱振危釋憊。雖有絲麻無棄菅蒯。會義適時頗益諷誡。空戲滑稽德音大壞。
---
史傳第十六
---
開辟草昧歲紀綿邈居今識古其載籍乎軒轅之世史有蒼頡主文之職其來久矣。《曲禮》曰史載筆。史者使也。執筆左右使之記也。古者左史記事者右史記言者。言經則《尚書》事經則《春秋》也。唐虞流于典謨商夏被于誥誓。洎周命維新姬公定法三正以班歷貫四時以聯事。諸侯建邦各有國史彰善癉惡樹之風聲。自平王微弱政不及雅憲章散紊彝倫攸斁。
---
昔者夫子閔王道之缺傷斯文之墜靜居以嘆鳳臨衢而泣麟于是就太師以正《雅》、《頌》因魯史以修《春秋》。舉得失以表黜陟征存亡以標勸戒褒見一字貴逾軒冕貶在片言誅深斧鉞。然睿旨幽隱經文婉約丘明同時實得微言。乃原始要終創為傳體。傳者轉也轉受經旨以授于后實聖文之羽翮記籍之冠冕也。
---
及至縱橫之世史職猶存。秦并七王而戰國有策。蓋錄而弗敘故即簡而為名也。漢滅嬴項武功積年。陸賈稽古作《楚漢春秋》。爰及太史談世惟執簡子長繼志甄序帝勣。比堯稱典則位雜中賢法孔題經則文非玄聖。故取式《呂覽》通號曰紀。紀綱之號亦宏稱也。故《本紀》以述皇王《列傳》以總侯伯《八書》以鋪政體《十表》以譜年爵雖殊古式而得事序焉。爾其實錄無隱之旨博雅弘辯之才愛奇反經之尤條例踳落之失叔皮論之詳矣。
---
及班固述漢因循前業觀司馬遷之辭思實過半。其《十志》該富贊序弘麗儒雅彬彬信有遺味。至于宗經矩聖之典端緒丰贍之功遺親攘美之罪征賄鬻筆之愆公理辨之究矣。觀夫左氏綴事附經間出于文為約而氏族難明。及史遷各傳人始區詳而易覽述者宗焉。及孝惠委機呂后攝政班史立紀違經失實何則庖犧以來未聞女帝者也。漢運所值難為后法。牝雞無晨武王首誓婦無與國齊桓著盟宣后亂秦呂氏危漢豈唯政事難假亦名號宜慎矣。張衡司史而惑同遷固元平二后欲為立紀謬亦甚矣。尋子弘雖偽要當孝惠之嗣孺子誠微實繼平帝之體二子可紀何有于二后哉
---
至于《后漢》紀傳發源《東觀》。袁張所制偏駁不倫薛謝之作疏謬少信。若司馬彪之詳實華嶠之准當則其冠也。及魏代三雄記傳互出。《陽秋》、《魏略》之屬《江表》、《吳錄》之類。或激抗難征或疏闊寡要。唯陳壽《三志》文質辨洽荀張比之于遷固非妄譽也。
---
至于晉代之書系乎著作。陸機肇始而未備王韶續末而不終干寶述《紀》以審正得序孫盛《陽秋》以約舉為能。按《春秋經傳》舉例發凡自《史》、《漢》以下莫有准的。至鄧粲《晉紀》始立條例。又擺落漢魏憲章殷周雖湘川曲學亦有心典謨。及安國立例乃鄧氏之規焉。
---
原夫載籍之作也必貫乎百氏被之千載表征盛衰殷鑒興廢使一代之制共日月而長存王霸之跡并天地而久大。是以在漢之初史職為盛。郡國文計先集太史之府欲其詳悉于體國也。閱石室啟金匱裂帛檢殘竹欲其博練于稽古也。是立義選言宜依經以樹則勸戒與奪必附聖以居宗。然后詮評昭整苛濫不作矣。
---
然紀傳為式編年綴事文非泛論按實而書。歲遠則同異難密事積則起訖易疏斯固總會之為難也。或有同歸一事而數人分功兩記則失于復重偏舉則病于不周此又銓配之未易也。故張衡摘史班之舛濫傅玄譏《后漢》之尤煩皆此類也。
---
若夫追述遠代代遠多偽。公羊高云傳聞異辭荀況稱錄遠詳近蓋文疑則闕貴信史也。然俗皆愛奇莫顧實理。傳聞而欲偉其事錄遠而欲詳其跡。于是棄同即異穿鑿傍說舊史所無我書則傳。此訛濫之本源而述遠之巨蠹也。至于記編同時時同多詭雖定、哀微辭而世情利害。勛榮之家雖庸夫而盡飾迍敗之士雖令德而嗤埋吹霜煦露寒暑筆端此又同時之枉可為嘆息者也故述遠則誣矯如彼記近則回邪如此析理居正唯素心乎
---
若乃尊賢隱諱固尼父之聖旨蓋纖瑕不能玷瑾瑜也奸慝懲戒實良史之直筆農夫見莠其必鋤也若斯之科亦萬代一准焉。至于尋繁領雜之術務信棄奇之要明白頭訖之序品酌事例之條曉其大綱則眾理可貫。然史之為任乃彌綸一代負海內之責而贏是非之尤。秉筆荷擔莫此之勞。遷、固通矣而歷詆后世。若任情失正文其殆哉
---
贊曰史肇軒黃體備周孔。世歷斯編善惡偕總。騰褒裁貶萬古魂動。辭宗邱明直歸南董。
---
諸子第十七
---
諸子者入道見志之書。太上立德其次立言。百姓之群居苦紛雜而莫顯君子之處世疾名德之不章。唯英才特達則炳曜垂文騰其姓氏懸諸日月焉。昔風后、力牧、伊尹咸其流也。篇述者蓋上古遺語而戰代所記者也。至鬻熊知道而文王諮詢餘文遺事錄為《鬻子》。子目肇始莫先于茲。及伯陽識禮而仲尼訪問爰序道德以冠百氏。然則鬻惟文友李實孔師聖賢并世而經子異流矣。
---
逮及七國力政俊乂蜂起。孟軻膺儒以磬折莊周述道以翱翔。墨翟執儉確之教尹文課名實之符野老治國于地利騶子養政于天文申商刀鋸以制理鬼谷唇吻以策勛尸佼兼總于雜術青史曲綴于街談。承流而枝附者不可勝算并飛辯以馳術饜祿而餘榮矣。
---
暨于暴秦烈火勢炎昆岡而煙燎之毒不及諸子。逮漢成留思子政讎校于是《七略》芬菲九流鱗萃。殺青所編百有八十餘家矣。迄至魏晉作者間出讕言兼存璅語必錄類聚而求亦充箱照軫矣。
---
然繁辭雖積而本體易總述道言治枝條五經。其純粹者入矩踳駁者出規。《禮記月令》取乎呂氏之紀三年問喪寫乎《荀子》之書此純粹之類也。若乃湯之問棘云蚊睫有雷霆之聲惠施對梁王云蝸角有伏尸之戰《列子》有移山跨海之談《淮南》有傾天折地之說此踳駁之類也。是以世疾諸子混洞虛誕。按《歸藏》之經大明迂怪乃稱羿斃十日嫦娥奔月。殷《易》如茲況諸子乎
---
至如商韓六虱五蠹棄孝廢仁轘藥之禍非虛至也。公孫之白馬、孤犢辭巧理拙魏牟比之號鳥非妄貶也。昔東平求諸子、《史記》而漢朝不與。蓋以《史記》多兵謀而諸子雜詭術也。然洽聞之士宜撮綱要覽華而食實棄邪而采正極睇參差亦學家之壯觀也。
---
研夫孟荀所述理懿而辭雅管、晏屬篇事核而言練列御寇之書氣偉而采奇鄒子之說心奢而辭壯墨翟、隨巢意顯而語質尸佼尉繚術通而文鈍鶡冠綿綿亟發深言鬼谷眇眇每環奧義情辨以澤文子擅其能辭約而精尹文得其要慎到析密理之巧韓非著博喻之富呂氏鑒遠而體周淮南泛采而文麗斯則得百氏之華采而辭氣之大略也。
---
若夫陸賈《新語》賈誼《新書》揚雄《法言》劉向《說苑》王符《潛夫》崔實《政論》仲長《昌言》杜夷《幽求》或敘經典或明政術雖標論名歸乎諸子。何者博明萬事為子適辨一理為論彼皆蔓延雜說故入諸子之流。
---
夫自六國以前去聖未遠故能越世高談自開戶牖。兩漢以后體勢浸弱雖明乎坦途而類多依采此遠近之漸變也。嗟夫身與時舛志共道申標心于萬古之上而送懷于千載之下金石靡矣聲其銷乎
---
贊曰丈夫處世懷寶挺秀。辨雕萬物智周宇宙。立德何隱含道必授。條流殊述若有區囿。
---
論說第十八
---
聖哲彝訓曰經述經敘理曰論。論者倫也倫理無爽則聖意不墜。昔仲尼微言門人追記故抑其經目稱為《論語》。蓋群論立名始于茲矣。自《論語》以前經無論字。《六韜》二論后人追題乎
---
詳觀論體條流多品陳政則與議說合契釋經則與傳注參體辨史則與贊評齊行銓文則與敘引共紀。故議者宜言說者說語傳者轉師注者主解贊者明意評者平理序者次事引者胤辭八名區分一揆宗論。論也者彌綸群言而研精一理者也。
---
是以莊周《齊物》以論為名不韋《春秋》六論昭列。至石渠論藝白虎通講述聖通經論家之正體也。及班彪《王命》嚴尤《三將》敷述昭情善入史體。魏之初霸術兼名法。傅嘏、王粲校練名理。迄至正始務欲守文何晏之徒始盛玄論。于是聃周當路與尼父爭途矣。詳觀蘭石之《才性》仲宣之《去伐》叔夜之《辨聲》太初之《本無》輔嗣之《兩例》平叔之二論并師心獨見鋒穎精密蓋論之英也。至如李康《運命》同《論衡》而過之陸機《辨亡》效《過秦》而不及然亦其美矣。
---
次及宋岱、郭象銳思于几神之區夷甫、裴頠交辨于有無之域并獨步當時流聲后代。然滯有者全系于形用貴無者專守于寂寥。徒銳偏解莫詣正理動極神源其般若之絕境乎逮江左群談惟玄是務雖有日新而多抽前緒矣。至如張衡《譏世》頗似俳說孔融《孝廉》但談嘲戲曹植《辨道》體同書抄。言不持正論如其已。
---
原夫論之為體所以辨正然否。窮于有數究于無形鑽堅求通鉤深取極乃百慮之筌蹄萬事之權衡也。故其義貴圓通辭忌枝碎必使心與理合彌縫莫見其隙辭共心密敵人不知所乘斯其要也。是以論如析薪貴能破理。斤利者越理而橫斷辭辨者反義而取通覽文雖巧而檢跡知妄。唯君子能通天下之志安可以曲論哉
---
若夫注釋為詞解散論體雜文雖異總會是同。若秦延君之注《堯典》十餘萬字朱文公之解《尚書》三十萬言所以通人惡煩羞學章句。若毛公之訓《詩》安國之傳《書》鄭君之釋《禮》王弼之解《易》要約明暢可為式矣。
---
說者悅也兌為口舌故言資悅懌過悅必偽故舜驚讒說。說之善者伊尹以論味隆殷太公以辨釣興周及燭武行而紓鄭端木出而存魯亦其美也。
---
暨戰國爭雄辨士云涌從橫參謀長短角勢轉丸騁其巧辭飛鉗伏其精術。一人之辨重于九鼎之寶三寸之舌強于百萬之師。六印磊落以佩五都隱賑而封。至漢定秦楚辨士弭節。酈君既斃于齊鑊蒯子几入乎漢鼎雖復陸賈籍甚張釋傅會杜欽文辨樓護唇舌頡頏萬乘之階抵戲公卿之席并順風以托勢莫能逆波而溯洄矣。
---
夫說貴撫會弛張相隨不專緩頰亦在刀筆。范雎之言疑事李斯之止逐客并順情入機動言中務雖批逆鱗而功成計合此上書之善說也。至于鄒陽之說吳梁喻巧而理至故雖危而無咎矣敬通之說鮑鄧事緩而文繁所以歷騁而罕遇也。
---
凡說之樞要必使時利而義貞進有契于成務退無阻于榮身。自非譎敵則唯忠與信。披肝膽以獻主飛文敏以濟辭此說之本也。而陸氏直稱說煒曄以譎誑何哉
---
贊曰理形于言敘理成論。詞深人天致遠方寸。陰陽莫忒鬼神靡遁。說爾飛鉗呼吸沮勸。
---
詔策第十九
---
皇帝御宇其言也神。淵嘿黼扆而響盈四表其唯詔策乎昔軒轅唐虞同稱為命。命之為義制性之本也。其在三代事兼誥誓。誓以訓戎誥以敷政命喻自天故授官錫胤。《易》之《姤》象后以施命誥四方。誥命動民若天下之有風矣。降及七國并稱曰命。命者使也。秦并天下改命曰制。漢初定儀則則命有四品一曰策書二曰制書三曰詔書四曰戒敕。敕戒州部詔誥百官制施赦命策封王侯。策者簡也。制者裁也。詔者告也。敕者正也。
---
《詩》云畏此簡書《易》稱君子以制數度《禮》稱明神之詔《書》稱敕天之命并本經典以立名目。遠詔近命習秦制也。《記》稱絲綸所以應接群后。虞重納言周貴喉舌故兩漢詔誥職在尚書。王言之大動入史策其出如綍不反若汗。是以淮南有英才武帝使相如視草隴右多文士光武加意于書辭豈直取美當時亦敬慎來葉矣。
---
觀文景以前詔體浮雜武帝崇儒選言弘奧。策封三王文同訓典勸戒淵雅垂范后代。及制詔嚴助即云厭承明廬蓋寵才之恩也。孝宣璽書責博于陳遂亦故舊之厚也。逮光武撥亂留意斯文而造次喜怒時或偏濫。詔賜鄧禹稱司徒為堯敕責侯霸稱黃鉞一下。若斯之類實乖憲章。暨明章崇學雅詔間出。和安政弛禮閣鮮才每為詔敕假手外請。建安之末文理代興潘勖九錫典雅逸群。衛覬禪誥符采炳耀弗可加已。自魏晉誥策職在中書。劉放張華并管斯任施令發號洋洋盈耳。魏文帝下詔辭義多偉。至于作威作福其萬慮之一蔽乎晉氏中興唯明帝崇才以溫嶠文清故引入中書。自斯以后體憲風流矣。
---
夫王言崇秘大觀在上所以百辟其刑萬邦作孚。故授官選賢則義炳重離之輝優文封策則氣含風雨之潤敕戒恆誥則筆吐星漢之華治戎燮伐則聲有洊雷之威眚災肆赦則文有春露之滋明罰敕法則辭有秋霜之烈此詔策之大略也。
---
戒敕為文實詔之切者周穆命郊父受敕憲此其事也。魏武稱作敕戒當指事而語勿得依違曉治要矣。及晉武敕戒備告百官敕都督以兵要戒州牧以董司警郡守以恤隱勒牙門以御衛有訓典焉。
---
戒者慎也禹稱戒之用休。君父至尊在三罔極。漢高祖之《敕太子》東方朔之《戒子》亦顧命之作也。及馬援以下各貽家戒。班姬《女戒》足稱母師矣。
---
教者效也出言而民效也。契敷五教故王侯稱教。昔鄭弘之守南陽條教為后所述乃事緒明也孔融之守北海文教麗而罕施乃治體乖也。若諸葛孔明之詳約庾稚恭之明斷并理得而辭中教之善也。
---
自教以下則又有命。《詩》云有命自天明命為重也《周禮》曰師氏詔王明詔為輕也。今詔重而命輕者古今之變也。
---
贊曰皇王施令寅嚴宗誥。我有絲言兆民伊好。輝音峻舉鴻風遠蹈。騰義飛辭渙其大號。
---
檄移第二十
---
震雷始于曜電出師先乎威聲。故觀電而懼雷壯聽聲而懼兵威。兵先乎聲其來已久。昔有虞始戒于國夏后初誓于軍殷誓軍門之外周將交刃而誓之。故知帝世戒兵三王誓師宣訓我眾未及敵人也。至周穆西征祭公謀父稱古有威讓之令令有文告之辭即檄之本源也。及春秋征伐自諸侯出懼敵弗服故兵出須名。振此威風暴彼昏亂劉獻公之所謂告之以文辭董之以武師者也。齊桓征楚詰苞茅之缺晉厲伐秦責箕郜之焚。管仲、呂相奉辭先路詳其意義即今之檄文。暨乎戰國始稱為檄。檄者皦也。宣露于外皦然明白也。張儀《檄楚》書以尺二明白之文或稱露布。露布者蓋露板不封播諸視聽也。
---
夫兵以定亂莫敢自專天子親戎則稱恭行天罰諸侯御師則云肅將王誅。故分閫推轂奉辭伐罪非唯致果為毅亦且厲辭為武。使聲如沖風所擊氣似欃槍所掃奮其武怒總其罪人征其惡稔之時顯其貫盈之數搖奸宄之膽訂信慎之心使百尺之沖摧折于咫書萬雉之城顛墜于一檄者也。觀隗囂之檄亡新布其三逆文不雕飾而意切事明隴右文士得檄之體矣陳琳之檄豫州壯有骨鯁雖奸閹攜養章實太甚發丘摸金誣過其虐然抗辭書舋皦然露骨敢矣攖曹公之鋒幸哉免袁黨之戮也。鍾會檄蜀征驗甚明桓溫檄胡觀舋尤切并壯筆也。
---
凡檄之大體或述此休明或敘彼苛虐。指天時審人事算強弱角權勢標蓍龜于前驗懸鞶鑒于已然雖本國信實參兵詐。譎詭以馳旨煒曄以騰說。凡此眾條莫之或違者也。故其植義揚辭務在剛健。插羽以示迅不可使辭緩露板以宣眾不可使義隱。必事昭而理辨氣盛而辭斷此其要也。若曲趣密巧無所取才矣。又州郡征吏亦稱為檄固明舉之義也。
---
移者易也移風易俗令往而民隨者也。相如之《難蜀老》文曉而喻博有移檄之骨焉。及劉歆之《移太常》辭剛而義辨文移之首也陸機之《移百官》言約而事顯武移之要者也。故檄移為用事兼文武其在金革則逆黨用檄順命資移所以洗濯民心堅同符契意用小異而體義大同與檄參伍故不重論也。
---
贊曰三驅弛網九伐先話。鞶鑒吉凶蓍龜成敗。摧壓鯨鯢抵落蜂蠆。移風易俗草偃風邁。
---
封禪第二十一
---
夫正位北辰向明南面所以運天樞毓黎獻者何嘗不經道緯德以勒皇跡者哉《綠圖》曰潬潬噅噅棼棼雉雉萬物盡化。言至德所被也。《丹書》曰義勝欲則從欲勝義則凶。戒慎之至也。則戒慎以崇其德至德以凝其化七十有二君所以封禪矣。
---
昔黃帝神靈克膺鴻瑞勒功喬岳鑄鼎荊山。大舜巡岳顯乎《虞典》。成康封禪聞之《樂緯》。及齊桓之霸爰窺王跡夷吾譎諫拒以怪物。固知玉牒金鏤專在帝皇也。然則西鶼東鰈南茅北黍空談非征勛德而已。是以史遷八書明述封禪者固禋祀之殊禮銘號之秘祝祀天之壯觀矣。
---
秦皇銘岱文自李斯法家辭氣體乏弘潤然疏而能壯亦彼時之絕采也。鋪觀兩漢隆盛孝武禪號于肅然光武巡封于梁父誦德銘勛乃鴻筆耳。觀相如《封禪》蔚為唱首。爾其表權輿序皇王炳玄符鏡鴻業驅前古于當今之下騰休明于列聖之上歌之以禎瑞贊之以介丘絕筆茲文固維新之作也。及光武勒碑則文自張純。首胤典謨末同祝辭引鉤讖敘離亂計武功述文德事核理舉華不足而實有餘矣凡此二家并岱宗實跡也。
---
及揚雄《劇秦》班固《典引》事非鐫石而體因紀禪。觀《劇秦》為文影寫長卿詭言遁辭故兼包神怪然骨制靡密辭貫圓通自稱極思無遺力矣。《典引》所敘雅有懿采歷鑒前作能執厥中其致義會文斐然餘巧。故稱《封禪》靡而不典《劇秦》典而不實豈非追觀易為明循勢易為力歟至于邯鄲《受命》攀響前聲風末力寡輯韻成頌雖文理順序而不能奮飛。陳思《魏德》假論客主問答迂緩且已千言勞深績寡飆焰缺焉。
---
茲文為用蓋一代之典章也。構位之始宜明大體樹骨于訓典之區選言于宏富之路使意古而不晦于深文今而不墜于淺義吐光芒辭成廉鍔則為偉矣。雖復道極數殫終然相襲而日新其采者必超前轍焉。
---
贊曰封勒帝績對越天休。逖聽高岳聲英克彪。樹石九旻泥金八幽。鴻律蟠采如龍如虯。
---
章表第二十二
---
夫設官分職高卑聯事。天子垂珠以聽諸侯鳴玉以朝。敷奏以言明試以功。故堯咨四岳舜命八元固辭再讓之請俞往欽哉之授并陳辭帝庭匪假書翰。然則敷奏以言則章表之義也明試以功即授爵之典也。至太甲既立伊尹書誡思庸歸亳又作書以贊。文翰獻替事斯見矣。周監二代文理彌盛。再拜稽首對揚休命承文受冊敢當丕顯。雖言筆未分而陳謝可見。降及七國未變古式言事于王皆稱上書。
---
秦初定制改書曰奏。漢定禮儀則有四品一曰章二曰奏三曰表四曰議。章以謝恩奏以按劾表以陳請議以執異。章者明也。《詩》云為章于天謂文明也。其在文物赤白曰章。表者標也。《禮》有《表記》謂德見于儀。其在器式揆景曰表。章表之目蓋取諸此也。按《七略》、《藝文》謠詠必錄章表奏議經國之樞機然闕而不纂者乃各有故事布在職司也。
---
前漢表謝遺篇寡存。及后漢察舉必試章奏。左雄表議台閣為式胡廣章奏天下第一并當時之杰筆也。觀伯始謁陵之章足見其典文之美焉。昔晉文受冊三辭從命是以漢末讓表以三為斷。曹公稱為表不必三讓又勿得浮華。所以魏初表章指事造實求其靡麗則未足美矣。至如文舉之《荐檷衡》氣揚采飛孔明之辭后主志盡文暢雖華實異旨并表之英也。琳禹章表有譽當時孔璋稱健則其標也。陳思之表獨冠群才。觀其體贍而律調辭清而志顯應物制巧隨變生趣執轡有餘故能緩急應節矣。逮晉初筆札則張華為俊。其三讓公封理周辭要引義比事必得其偶世珍《鷦鷯》莫顧章表。及羊公之辭開府有譽于前談庾公之《讓中書》信美于往載。序志聯類有文雅焉。劉琨《勸進》張駿《自序》文致耿介并陳事之美表也。
---
原夫章表之為用也所以對揚王庭昭明心曲。既其身文且亦國華。章以造闕風矩應明表以致策骨采宜耀循名課實以文為本者也。是以章式炳賁志在典謨使要而非略明而不淺。表體多包情偽屢遷。必雅義以扇其風清文以馳其麗。然懇惻者辭為心使浮侈者情為文屈必使繁約得正華實相勝唇吻不滯則中律矣。子貢云心以制之言以結之蓋一辭意也。荀卿以為觀人美辭麗于黼黻文章亦可以喻于斯乎
---
贊曰敷表降闕獻替黼扆。言必貞明義則弘偉。肅恭節文條理首尾。君子秉文辭令有斐。
---
奏啟第二十三
---
昔唐虞之臣敷奏以言秦漢之輔上書稱奏。陳政事獻典儀上急變劾愆謬總謂之奏。奏者進也。言敷于下情進于上也。
---
秦始立奏而法家少文。觀王綰之奏勛德辭質而義近李斯之奏驪山事略而意誣政無膏潤形于篇章矣。自漢以來奏事或稱上疏儒雅繼踵殊采可觀。若夫賈誼之務農晁錯之兵事匡衡之定郊王吉之勸禮溫舒之緩獄谷永之諫仙理既切至辭亦通辨可謂識大體矣。后漢群賢嘉言罔伏楊秉耿介于災異陳蕃憤懣于尺一骨鯁得焉。張衡指摘于史職蔡邕銓列于朝儀博雅明焉。魏代名臣文理迭興。若高堂天文黃觀教學王朗節省甄毅考課亦盡節而知治矣。晉氏多難災屯流移。劉頌殷勸于時務溫嶠懇惻于費役并體國之忠規矣。
---
夫奏之為筆固以明允篤誠為本辨析疏通為首。強志足以成務博見足以窮理酌古御今治繁總要此其體也。若乃按劾之奏所以明憲清國。昔周之太仆繩愆糾謬秦有御史職主文法漢置中丞總司按劾故位在鷙擊砥礪其氣必使筆端振風簡上凝霜者也。觀孔光之奏董賢則實其奸回路粹之奏孔融則誣其舋惡。名儒之與險士固殊心焉。若夫傅咸勁直而按辭堅深劉隗切正而劾文闊略各其志也。后之彈事迭相斟酌惟新日用而舊准弗差。然函人欲全矢人欲傷術在糾惡勢必深峭。《詩》刺讒人投畀豺虎《禮》疾無禮方之鸚猩。墨翟非儒目以羊彘孟軻譏墨比諸禽獸。《詩》、《禮》、儒墨既其如茲奏劾嚴文孰云能免。是以世人為文競于詆訶吹毛取瑕次骨為戾復似善罵多失折衷。若能辟禮門以懸規標義路以植矩然后逾垣者折肱捷徑者滅趾何必躁言丑句詬病為切哉是以立范運衡宜明體要。必使理有典刑辭有風軌總法家之裁秉儒家之文不畏強御氣流墨中無縱詭隨聲動簡外乃稱絕席之雄直方之舉耳。
---
啟者開也。高宗云啟乃心沃朕心取其義也。孝景諱啟故兩漢無稱。至魏國箋記始云啟聞。奏事之末或云謹啟。自晉來盛啟用兼表奏。陳政言事既奏之異條讓爵謝恩亦表之別干。必斂飭入規促其音節辨要輕清文而不侈亦啟之大略也。
---
又表奏確切號為讜言。讜者正偏也。王道有偏乖乎蕩蕩矯正其偏故曰讜言也。孝成稱班伯之讜言言貴直也。自漢置八能密奏陰陽皂囊封板故曰封事。晁錯受書還上便宜。后代便宜多附封事慎機密也。夫王臣匪躬必吐謇諤事舉人存故無待泛說也。
---
贊曰皂飾司直肅清風禁。筆銳干將墨含淳酖。雖有次骨無或膚浸。獻政陳宜事必勝任。
---
議對第二十四
---
周爰咨謀是謂為議。議之言宜審事宜也。《易》之《節卦》君子以制度數議德行。《周書》曰議事以制政乃弗迷。議貴節制經典之體也。
---
昔管仲稱軒轅有明台之議則其來遠矣。洪水之難堯咨四岳宅揆之舉舜疇五人三代所興詢及芻蕘。春秋釋宋魯桓預議。及趙靈胡服而季父爭論商鞅變法而甘龍交辯雖憲章無算而同異足觀。迄至有漢始立駁議。駁者雜也雜議不純故曰駁也。自兩漢文明楷式昭備藹藹多士發言盈庭若賈誼之遍代諸生可謂捷于議也。至如吾丘之駁挾弓安國之辯匈奴賈捐之之陳于珠崖劉歆之辨于祖宗雖質文不同得事要矣。若乃張敏之斷輕侮郭躬之議擅誅程曉之駁校事司馬芝之議貨錢何曾蠲出女之科秦秀定賈充之謚事實允當可謂達議體矣。漢世善駁則應劭為首晉代能議則傅咸為宗。然仲瑗博古而銓貫有敘長虞識治而屬辭枝繁。及陸機斷議亦有鋒穎而腴辭弗剪頗累文骨。亦各有美風格存焉。
---
夫動先擬議明用稽疑所以敬慎群務弛張治術。故其大體所資必樞紐經典采故實于前代觀通變于當今。理不謬搖其枝字不妄舒其藻。又郊祀必洞于禮戎事必練于兵佃谷先曉于農斷訟務精于律。然后標以顯義約以正辭文以辨潔為能不以繁縟為巧事以明核為美不以環隱為奇此綱領之大要也。若不達政體而舞筆弄文支離構辭穿鑿會巧空騁其華固為事實所擯設得其理亦為游辭所埋矣。昔秦女嫁晉從文衣之媵晉人貴媵而賤女楚珠鬻鄭為薰桂之櫝鄭人買櫝而還珠。若文浮于理末勝其本則秦女楚珠復存于茲矣。
---
又對策者應詔而陳政也射策者探事而獻說也。言中理准譬射侯中的二名雖殊即議之別體也。古者造士選事考言。漢文中年始舉賢良晁錯對策蔚為舉首。及孝武益明旁求俊乂對策者以第一登庸射策者以甲科入仕斯固選賢要術也。觀晁氏之對驗古明今辭裁以辨事通而贍超升高第信有征矣。仲舒之對祖述《春秋》本陰陽之化究列代之變煩而不慁者事理明也。公孫之對簡而未博然總要以約文事切而情舉所以太常居下而天子擢上也。杜欽之對略而指事辭以治宣不為文作。及后漢魯丕辭氣質素以儒雅中策獨入高第。凡此五家并前代之明范也。魏晉以來稍務文麗以文紀實所失已多。及其來選又稱疾不會雖欲求文弗可得也。是以漢飲博士而雉集乎堂晉策秀才而興于前無他怪也選失之異耳。夫駁議偏辨各執異見對策揄揚大明治道。使事深于政術理密于時務酌三五以熔世而非迂緩之高談馭權變以拯俗而非刻薄之偽論風恢恢而能遠流洋洋而不溢王庭之美對也。難矣哉士之為才也或練治而寡文或工文而疏治。對策所選實屬通才志足文遠不其鮮歟
---
贊曰議惟疇政名實相課。斷理必剛攡辭無懦。對策王庭同時酌和。治體高秉雅謨遠播。
---
書記第二十五
---
大舜云書用識哉所以記時事也。蓋聖賢言辭總為之書書之為體主言者也。揚雄曰言心聲也書心畫也。聲畫形君子小人見矣。故書者舒也。舒布其言陳之簡牘取象于夬貴在明決而已。
---
三代政暇文翰頗疏。春秋聘繁書介彌盛。繞朝贈士會以策子家與趙宣以書巫臣之遺子反子產之諫范宣詳觀四書辭若對面。又子叔敬叔進吊書于滕君固知行人挈辭多被翰墨矣。及七國獻書詭麗輻輳漢來筆札辭氣紛紜。觀史遷之《報任安》東方之《謁公孫》楊惲之《酬會宗》子云之《答劉歆》志氣槃桓各含殊采并杼軸乎尺素抑揚乎寸心。逮后漢書記則崔瑗尤善。魏之元瑜號稱翩翩文舉屬章半簡必錄休璉好事留意詞翰抑其次也。嵇康《絕交》實志高而文偉矣趙至敘離乃少年之激切也。至如陳遵占辭百封各意彌衡代書親疏得宜斯又尺牘之偏才也。
---
詳總書體本在盡言言所以散郁陶托風采故宜條暢以任氣優柔以懌懷文明從容亦心聲之獻酬也。若夫尊貴差序則肅以節文。戰國以前君臣同書秦漢立儀始有表奏王公國內亦稱奏書張敞奏書于膠后其義美矣。迄至后漢稍有名品公府奏記而郡將奉箋。記之言志進己志也。箋者表也表識其情也。崔寔奏記于公府則崇讓之德音矣黃香奏箋于江夏亦肅恭之遺式矣。公幹箋記麗而規益子桓弗論故世所共遺。若略名取實則有美于為詩矣。劉廙謝恩喻切以至陸機自理情周而巧箋之為美者也。原箋記之為式既上窺乎表亦下睨乎書使敬而不懾簡而無傲清美以惠其才彪蔚以文其響蓋箋記之分也。
---
夫書記廣大衣被事體筆札雜名古今多品。是以總領黎庶則有譜籍簿錄醫歷星筮則有方術占式申憲述兵則有律令法制朝市征信則有符契券疏百官詢事則有關刺解牒萬民達志則有狀列辭諺并述理于心著言于翰雖藝文之末品而政事之先務也。
---
故謂譜者普也。注序世統事資周普鄭氏譜《詩》蓋取乎此。籍者借也。歲借民力條之于版春秋司籍即其事也。簿者圃也。草木區別文書類聚張湯、李廣為吏所簿別情偽也。錄者領也。古史《世本》編以簡策領其名數故曰錄也。方者隅也。醫藥攻病各有所主專精一隅故藥術稱方。術者路也。算歷極數見路乃明《九章》積微故以為術《淮南》、《萬畢》皆其類也。占者覘也。星辰飛伏伺候乃見登觀書云故曰占也。式者則也。陰陽盈虛五行消息變雖不常而稽之有則也。律者中也。黃鐘調起五音以正法律馭民八刑克平以律為名取中正也。令者命也。出命申禁有若自天管仲下令如流水使民從也。法者象也。兵謀無方而奇正有象故曰法也。制者裁也。上行于下如匠之制器也。符者孚也。征召防偽事資中孚。三代玉瑞漢世金竹末代從省易以書翰矣。契者結也。上古純質結繩執契今羌胡征數負販記緡其遺風歟券者束也。明白約束以備情偽字形半分故周稱判書。古有鐵券以堅信誓王褒髯奴則券之諧也。疏者布也。布置物類撮題近意故小券短書號為疏也。關者閉也。出入由門關閉當審庶務在政通塞應詳。韓非云孫亶回聖相也而關于州部。蓋謂此也。刺者達也。詩人諷刺周禮三刺事敘相達若針之通結矣。解者釋也。解釋結滯征事以對也。牒者葉也。短簡編牒如葉在枝溫舒截蒲即其事也。議政未定故短牒咨謀。牒之尤密謂之為簽。簽者纖密者也。狀者貌也。體貌本原取其事實先賢表謚并有行狀狀之大者也。列者陳也。陳列事情昭然可見也。辭者舌端之文通己于人。子產有辭諸侯所賴不可已也。諺者直語也。喪言亦不及文故吊亦稱諺。廛路淺言有實無華。鄒穆公云囊漏儲中皆其類也。《牧誓》曰古人有言牝雞無晨。《大雅》云人亦有言、惟懮用老并上古遺諺《詩》《書》所引者也。至于陳琳諫辭稱掩目捕雀潘岳哀辭稱掌珠、伉儷并引俗說而為文辭者也。夫文辭鄙俚莫過于諺而聖賢《詩》《書》采以為談況逾于此豈可忽哉
---
觀此眾條并書記所總或事本相通而文意各異或全任質素或雜用文綺隨事立體貴乎精要意少一字則義闕句長一言則辭妨并有司之實務而浮藻之所忽也。然才冠鴻筆多疏尺牘譬九方堙之識駿足而不知毛色牝牡也。言既身文信亦邦瑞翰林之士思理實焉。
---
贊曰文藻條流托在筆札。既馳金相亦運木訥。萬古聲荐千里應拔。庶務紛綸因書乃察。
---
神思第二十六
---
古人云形在江海之上心存魏闕之下。神思之謂也。文之思也其神遠矣。故寂然凝慮思接千載悄焉動容視通萬里吟詠之間吐納珠玉之聲眉睫之前卷舒風云之色其思理之致乎故思理為妙神與物游。神居胸臆而志氣統其關鍵物沿耳目而辭令管其樞機。樞機方通則物無隱貌關鍵將塞則神有遁心。
---
是以陶鈞文思貴在虛靜疏瀹五藏澡雪精神。積學以儲寶酌理以富才研閱以窮照馴致以懌辭然后使元解之宰尋聲律而定墨獨照之匠窺意象而運斤此蓋馭文之首術謀篇之大端。
---
夫神思方運萬涂競萌規矩虛位刻鏤無形。登山則情滿于山觀海則意溢于海我才之多少將與風云而并驅矣。方其搦翰氣倍辭前暨乎篇成半折心始。何則意翻空而易奇言徵實而難巧也。是以意授于思言授于意密則無際疏則千里。或理在方寸而求之域表或義在咫尺而思隔山河。是以秉心養術無務苦慮含章司契不必勞情也。
---
體性第二十七
---
夫情動而言形理發而文見蓋沿隱以至顯因內而符外者也。然才有庸俊氣有剛柔學有淺深習有雅鄭并情性所鑠陶染所凝是以筆區云譎文苑波詭者矣。故辭理庸俊莫能翻其才風趣剛柔寧或改其氣事義淺深未聞乖其學體式雅鄭鮮有反其習各師成心其異如面。若總其歸途則數窮八體一曰典雅二曰遠奧三曰精約四曰顯附五曰繁縟六曰壯麗七曰新奇八曰輕靡。典雅者熔式經誥方軌儒門者也遠奧者馥采曲文經理玄宗者也精約者核字省句剖析毫厘者也顯附者辭直義暢切理厭心者也繁縟者博喻釀采煒燁枝派者也壯麗者高論宏裁卓爍異采者也新奇者擯古競今危側趣詭者也輕靡者浮文弱植縹緲附俗者也。故雅與奇反奧與顯殊繁與約舛壯與輕乖文辭根葉苑囿其中矣。
---
若夫八體屢遷功以學成才力居中肇自血氣氣以實志志以定言吐納英華莫非情性。是以賈生俊發故文潔而體清長卿傲誕故理侈而辭溢子云沈寂故志隱而味深子政簡易故趣昭而事博孟堅雅懿故裁密而思靡平子淹通故慮周而藻密仲宣躁銳故穎出而才果公干氣褊故言壯而情駭嗣宗俶儻故響逸而調遠叔夜俊俠故興高而采烈安仁輕敏故鋒發而韻流士衡矜重故情繁而辭隱。觸類以推表里必符豈非自然之恆資才氣之大略哉
---
夫才由天資學慎始習斫梓染絲功在初化器成采定難可翻移。故童子雕琢必先雅制沿根討葉思轉自圓。八體雖殊會通合數得其環中則輻輳相成。故宜摹體以定習因性以練才文之司南用此道也。
---
贊曰才性異區文體繁詭。辭為肌膚志實骨髓。雅麗黼黻淫巧朱紫。習亦凝真功沿漸靡。
---
風骨第二十八
---
《詩》總六義風冠其首斯乃化感之本源志氣之符契也。是以怊悵述情必始乎風沈吟鋪辭莫先于骨。故辭之待骨如體之樹骸情之含風猶形之包氣。結言端直則文骨成焉意氣駿爽則文風清焉。若丰藻克贍風骨不飛則振采失鮮負聲無力。是以綴慮裁篇務盈守氣剛健既實輝光乃新。其為文用譬征鳥之使翼也。
---
故練于骨者析辭必精深乎風者述情必顯。捶字堅而難移結響凝而不滯此風骨之力也。若瘠義肥辭繁雜失統則無骨之征也。思不環周牽課乏氣則無風之驗也。昔潘勖錫魏思摹經典群才韜筆乃其骨髓峻也相如賦仙氣號凌云蔚為辭宗乃其風力遒也。能鑒斯要可以定文茲術或違無務繁采。
---
故魏文稱文以氣為主氣之清濁有體不可力強而致。故其論孔融則云體氣高妙論徐干則云時有齊氣論劉楨則云有逸氣。公干亦云孔氏卓卓信含異氣筆墨之性殆不可勝。并重氣之旨也。夫翬翟備色而翾翥百步肌丰而力沈也鷹隼乏采而翰飛戾天骨勁而氣猛也。文章才力有似于此。若風骨乏采則鷙集翰林采乏風骨則雉竄文囿唯藻耀而高翔固文筆之鳴鳳也。若夫熔鑄經典之范翔集子史之術洞曉情變曲昭文體然后能孚甲新意雕晝奇辭。昭體故意新而不亂曉變故辭奇而不黷。若骨采未圓風辭未練而跨略舊規馳騖新作雖獲巧意危敗亦多豈空結奇字紕繆而成經矣《周書》云辭尚體要弗惟好異。蓋防文濫也。然文術多門各適所好明者弗授學者弗師。于是習華隨侈流遁忘反。若能確乎正式使文明以健則風清骨峻篇體光華。能研諸慮何遠之有哉
---
贊曰情與氣偕辭共體并。文明以健珪璋乃聘。蔚彼風力嚴此骨鯁。才鋒峻立符采克炳。
---
通變第二十九
---
夫設文之體有常變文之數無方何以明其然耶凡詩賦書記名理相因此有常之體也文辭氣力通變則久此無方之數也。名理有常體必資于故實通變無方數必酌于新聲故能騁無窮之路飲不竭之源。然綆短者銜渴足疲者輟途非文理之數盡乃通變之術疏耳。故論文之方譬諸草木根干麗土而同性臭味晞陽而異品矣。
---
是以九代詠歌志合文則。黃歌斷竹質之至也唐歌在昔則廣于黃世虞歌《卿云》則文于唐時夏歌雕牆縟于虞代商周篇什麗于夏年。至于序志述時其揆一也。暨楚之騷文矩式周人漢之賦頌影寫楚世魏之篇制顧慕漢風晉之辭章瞻望魏采。搉而論之則黃唐淳而質虞夏質而辨商周麗而雅楚漢侈而艷魏晉淺而綺宋初訛而新。從質及訛彌近彌澹何則競今疏古風昧氣衰也。
---
今才穎之士刻意學文多略漢篇師范宋集雖古今備閱然近附而遠疏矣。夫青生于藍絳生于蒨雖逾本色不能復化。桓君山云予見新進麗文美而無采及見劉揚言辭常輒有得。此其驗也。故練青濯絳必歸藍蒨矯訛翻淺還宗經誥。斯斟酌乎質文之間而隱括乎雅俗之際可與言通變矣。
---
夫夸張聲貌則漢初已極自茲厥后循環相因雖軒翥出轍而終入籠內。枚乘《七發》云通望兮東海虹洞兮蒼天。相如《上林》云視之無端察之無涯日出東沼入乎西陂。馬融《廣成》云天地虹洞固無端涯大明出東入乎西陂。揚雄《校獵》云出入日月天與地沓。張衡《西京》云日月于是乎出入象扶桑于濛汜。此并廣寓極狀而五家如一。諸如此類莫不相循參伍因革通變之數也。
---
是以規略文統宜宏大體。先博覽以精閱總綱紀而攝契然后拓衢路置關鍵長轡遠馭從容按節憑情以會通負氣以適變采如宛虹之奮鬐光若長離之振翼乃穎脫之文矣。若乃齷齪于偏解矜激乎一致此庭間之回驟豈萬里之逸步哉
---
贊曰文律運周日新其業。變則可久通則不乏。趨時必果乘機無怯。望今制奇參古定法。
---
定勢第三十
---
夫情致異區文變殊術莫不因情立體即體成勢也。勢者乘利而為制也。如機發矢直澗曲湍回自然之趣也。圓者規體其勢也自轉方者矩形其勢也自安文章體勢如斯而已。
---
是以模經為式者自入典雅之懿效《騷》命篇者必歸艷逸之華綜意淺切者類乏醞藉斷辭辨約者率乖繁縟譬激水不漪槁木無陰自然之勢也。
---
是以繪事圖色文辭盡情色糅而犬馬殊形情交而雅俗異勢。熔范所擬各有司匠雖無嚴郛難得逾越。然淵乎文者并總群勢奇正雖反必兼解以俱通剛柔雖殊必隨時而適用。若愛典而惡華則兼通之理偏似夏人爭弓矢執一不可以獨射也若雅鄭而共篇則總一之勢離是楚人鬻矛譽楯譽兩難得而俱售也。
---
是以括囊雜體功在銓別宮商朱紫隨勢各配。章表奏議則准的乎典雅賦頌歌詩則羽儀乎清麗符檄書移則楷式于明斷史論序注則師范于核要箴銘碑誄則體制于宏深連珠七辭則從事于巧艷此循體而成勢隨變而立功者也。雖復契會相參節文互雜譬五色之錦各以本采為地矣。
---
桓譚稱文家各有所慕或好浮華而不知實核或美眾多而不見要約。陳思亦云世之作者或好煩文博采深沉其旨者或好離言辨白分毫析厘者所習不同所務各異。言勢殊也。劉楨云文之體勢有強弱使其辭已盡而勢有餘天下一人耳不可得也。公干所談頗亦兼氣。然文之任勢勢有剛柔不必壯言慷慨乃稱勢也。又陸云自稱往日論文先辭而后情尚勢而不取悅澤及張公論文則欲宗其言。夫情固先辭勢實須澤可謂先迷后能從善矣。
---
自近代辭人率好詭巧原其為體訛勢所變厭黷舊式故穿鑿取新察其訛意似難而實無他術也反正而已。故文反正為乏辭反正為奇。效奇之法必顛倒文句上字而抑下中辭而出外回互不常則新色耳。
---
夫通衢夷坦而多行捷徑者趨近故也正文明白而常務反言者適俗故也。然密會者以意新得巧苟異者以失體成怪。舊練之才則執正以馭奇新學之銳則逐奇而失正勢流不反則文體遂弊。秉茲情術可無思耶
---
贊曰形生勢成始末相承。湍回似規矢激如繩。因利騁節情采自凝。枉轡學步力止壽陵。
---
情采第三十一
---
聖賢書辭總稱文章非采而何夫水性虛而淪漪結木體實而花萼振文附質也。虎豹無文則同犬羊犀兕有皮而色資丹漆質待文也。若乃綜述性靈敷寫器象鏤心鳥跡之中織辭魚網之上其為彪炳縟采名矣。
---
故立文之道其理有三一曰形文五色是也二曰聲文五音是也三曰情文五性是也。五色雜而成黼黻五音比而成韶夏五性發而為辭章神理之數也。
---
《孝經》垂典喪言不文故知君子常言未嘗質也。老子疾偽故稱美言不信而五千精妙則非棄美矣。莊周云辯雕萬物謂藻飾也。韓非云艷乎辯說謂綺麗也。綺麗以艷說藻飾以辯雕文辭之變于斯極矣。
---
研味《孝》、《老》則知文質附乎性情詳覽《莊》、《韓》則見華實過乎淫侈。若擇源于涇渭之流按轡于邪正之路亦可以馭文采矣。夫鉛黛所以飾容而盼倩生于淑姿文采所以飾言而辯麗本于情性。故情者文之經辭者理之緯經正而后緯成理定而后辭暢此立文之本源也。
---
昔詩人什篇為情而造文辭人賦頌為文而造情。何以明其然蓋風雅之興志思蓄憤而吟詠情性以諷其上此為情而造文也諸子之徒心非郁陶苟馳夸飾鬻聲釣世此為文而造情也。故為情者要約而寫真為文者淫麗而煩濫。而后之作者采濫忽真遠棄風雅近師辭賦故體情之制日疏逐文之篇愈盛。故有志深軒冕而泛詠皋壤。心纏几務而虛述人外。真宰弗存翩其反矣。
---
夫桃李不言而成蹊有實存也男子樹蘭而不芳無其情也。夫以草木之微依情待實況乎文章述志為本。言與志反文豈足征
---
是以聯辭結采將欲明理采濫辭詭則心理愈翳。固知翠綸桂餌反所以失魚。言隱榮華殆謂此也。是以衣錦褧衣惡文太章賁象窮白貴乎反本。夫能設模以位理擬地以置心心定而后結音理正而后攡藻使文不滅質博不溺心正采耀乎朱藍間色屏于紅紫乃可謂雕琢其章彬彬君子矣。
---
贊曰言以文遠誠哉斯驗。心術既形英華乃贍。吳錦好渝舜英徒艷。繁采寡情味之必厭。
---
熔裁第三十二
---
情理設位文采行乎其中。剛柔以立本變通以趨時。立本有體意或偏長趨時無方辭或繁雜。蹊要所司職在熔裁隱括情理矯揉文采也。規范本體謂之熔剪截浮詞謂之裁。裁則蕪穢不生熔則綱領昭暢譬繩墨之審分斧斤之斫削矣。駢拇枝指由侈于性附贅懸尤實侈于形。一意兩出義之駢枝也同辭重句文之尤贅也。
---
凡思緒初發辭采苦雜心非權衡勢必輕重。是以草創鴻筆先標三准履端于始則設情以位體舉正于中則酌事以取類歸餘于終則撮辭以舉要。然后舒華布實獻替節文繩墨以外美材既斫故能首尾圓合條貫統序。若術不素定而委心逐辭異端叢至駢贅必多。
---
故三准既定次討字句。句有可削足見其疏字不得減乃知其密。精論要語極略之體游心竄句極繁之體。謂繁與略適分所好。引而申之則兩句敷為一章約以貫之則一章刪成兩句。思贍者善敷才核者善刪。善刪者字去而意留善敷者辭殊而義顯。字刪而意缺則短乏而非核辭敷而言重則蕪穢而非贍。
---
昔謝艾、王濟西河文士張駿以為艾繁而不可刪濟略而不可益。若二子者可謂練熔裁而曉繁略矣。至如士衡才優而綴辭尤繁士龍思劣而雅好清省。及云之論機亟恨其多而稱清新相接不以為病蓋崇友于耳。夫美錦制衣修短有度雖玩其采不倍領袖巧猶難繁況在乎拙而《文賦》以為榛楛勿剪庸音足曲其識非不鑒乃情苦芟繁也。夫百節成體共資榮衛萬趣會文不離辭情。若情周而不繁辭運而不濫非夫熔裁何以行之乎
---
贊曰篇章戶牖左右相瞰。辭如川流溢則泛濫。權衡損益斟酌濃淡。芟繁剪穢弛于負擔。
---
聲律第三十三
---
夫音律所始本于人聲者也。聲合宮商肇自血氣先王因之以制樂歌。故知器寫人聲聲非學器者也。故言語者文章關鍵神明樞機吐納律呂唇吻而已。古之教歌先揆以法使疾呼中宮徐呼中征。夫宮商響高徵羽聲下抗喉矯舌之差攢唇激齒之異廉肉相准皎然可分。今操琴不調必知改張攡文乖張而不識所調。響在彼弦乃得克諧聲萌我心更失和律其故何哉良由外聽易為察內聽難為聰也。故外聽之易弦以手定內聽之難聲與心紛可以數求難以辭逐。
---
凡聲有飛沉響有雙疊。雙聲隔字而每舛迭韻雜句而必睽沉則響發而斷飛則聲颺不還并轆轤交往逆鱗相比迕其際會則往蹇來連其為疾病亦文家之吃也。夫吃文為患生于好詭逐新趣異故喉唇糾紛將欲解結務在剛斷。左礙而尋右末滯而討前則聲轉于吻玲玲如振玉辭靡于耳累累如貫珠矣。是以聲畫妍蚩寄在吟詠滋味流于下句風力窮于和韻。異音相從謂之和同聲相應謂之韻。韻氣一定則餘聲易遣和體抑揚故遺響難契。屬筆易巧選和至難綴文難精而作韻甚易。雖纖意曲變非可縷言然振其大綱不出茲論。
---
若夫宮商大和譬諸吹籥翻回取均頗似調瑟。瑟資移柱故有時而乖貳籥含定管故無往而不壹。陳思、潘岳吹籥之調也陸機、左思瑟柱之和也。概舉而推可以類見。
---
又詩人綜韻率多清切《楚辭》辭楚故訛韻實繁。及張華論韻謂士衡多楚《文賦》亦稱不易可謂銜靈均之餘聲失黃鐘之正響也。凡切韻之動勢若轉圜訛音之作甚于枘方。免乎枘方則無大過矣。練才洞鑒剖字鑽響識疏闊略隨音所遇若長風之過籟南郭之吹竽耳。古之佩玉左宮右征以節其步聲不失序。音以律文其可忽哉
---
贊曰標情務遠比音則近。吹律胸臆調鐘唇吻。聲得鹽梅響滑榆槿。割棄支離宮商難隱。
---
章句第三十四
---
夫設情有宅置言有位宅情曰章位言曰句。故章者明也句者局也。局言者聯字以分疆明情者總義以包體。區畛相異而衢路交通矣。夫人之立言因字而生句積句而為章積章而成篇。篇之彪炳章無疵也章之明靡句無玷也句之清英字不妄也。振本而末從知一而萬畢矣。
---
夫裁文匠筆篇有大小離章合句調有緩急隨變適會莫見定准。句司數字待相接以為用章總一義須意窮而成體。其控引情理送迎際會譬舞容回環而有綴兆之位歌聲靡曼而有抗墜之節也。
---
尋詩人擬喻雖斷章取義然章句在篇如繭之抽緒原始要終體必鱗次。啟行之辭逆萌中篇之意絕筆之言追媵前句之旨故能外文綺交內義脈注跗萼相銜首尾一體。若辭失其朋則羈旅而無友事乖其次則飄寓而不安。是以搜句忌于顛倒裁章貴于順序斯固情趣之指歸文筆之同致也。
---
若夫章句無常而字有條數四字密而不促六字格而非緩或變之以三五蓋應機之權節也。至于詩頌大體以四言為正唯《祈父》《肇禋》以二言為句。尋二言肇于黃世《竹彈》之謠是也三言興于虞時《元首》之詩是也四言廣于夏年《洛汭之歌》是也五言見于周代《行露》之章是也。六言七言雜出《詩》、《騷》兩體之篇成于西漢。情數運周隨時代用矣。
---
若乃改韻從調所以節文辭氣。賈誼、枚乘兩韻輒易劉歆、桓譚百句不遷亦各有其志也。昔魏武論賦嫌于積韻而善于資代。陸云亦稱四言轉句以四句為佳。觀彼制韻志同枚、賈。然兩韻輒易則聲韻微躁百句不遷則唇吻告勞。妙才激揚雖觸思利貞曷若折之中和庶保無咎。
---
又詩人以兮字入于句限《楚辭》用之字出于句外。尋兮字承句乃語助餘聲。舜詠《南風》用之久矣而魏武弗好豈不以無益文義耶至于夫惟蓋故者發端之首唱之而于以者乃札句之舊體乎哉矣也者亦送末之常科。據事似閑在用實切。巧者回運彌縫文體將令數句之外得一字之助矣。外字難謬況章句歟。
---
贊曰斷章有檢積句不恆。理資配主辭忌失朋。環情革調宛轉相騰。離合同異以盡厥能。
---
麗辭第三十五
---
造化賦形支體必雙神理為用事不孤立。夫心生文辭運裁百慮高下相須自然成對。唐虞之世辭未極文而皋陶贊云罪疑惟輕功疑惟重。益陳謨云滿招損謙受益。豈營麗辭率然對爾。《易》之《文》、《系》聖人之妙思也。序《乾》四德則句句相銜龍虎類感則字字相儷乾坤易簡則宛轉相承日月往來則隔行懸合雖句字或殊而偶意一也。至于詩人偶章大夫聯辭奇偶適變不勞經營。自揚馬張蔡崇盛麗辭如宋畫吳冶刻形鏤法麗句與深采并流偶意共逸韻俱發。至魏晉群才析句彌密聯字合趣剖毫析厘。然契機者入巧浮假者無功。
---
故麗辭之體凡有四對言對為易事對為難反對為優正對為劣。言對者雙比空辭者也事對者并舉人驗者也反對者理殊趣合者也正對者事異義同者也。長卿《上林賦》云修容乎禮園翱翔乎書圃。此言對之類也。宋玉《神女賦》云毛嬙鄣袂不足程式西施掩面比之無色。此事對之類也。仲宣《登樓》云鐘儀幽而楚奏莊舄顯而越吟。此反對之類也。孟陽《七哀》云漢祖想枌榆光武思白水。此正對之類也。凡偶辭胸臆言對所以為易也征人資學事對所以為難也幽顯同志反對所以為優也并貴共心正對所以為劣也。又以事對各有反正指類而求萬條自昭然矣。
---
張華詩稱游雁比翼翔歸鴻知接翮。劉琨詩言宣尼悲獲麟西狩泣孔丘。若斯重出即對句之駢枝也。
---
是以言對為美貴在精巧事對所先務在允當。若兩言相配而優劣不均是驥在左驂駑為右服也。若夫事或孤立莫與相偶是夔之一足踔而行也。若氣無奇類文乏異采碌碌麗辭則昏睡耳目。必使理圓事密聯璧其章。迭用奇偶節以雜佩乃其貴耳。類此而思理斯見也。
---
贊曰體植必兩辭動有配。左提右挈精味兼載。炳爍聯華鏡靜含態。玉潤雙流如彼珩珮。
---
比興第三十六
---
《詩》文宏奧包韞六義毛公述《傳》獨標興體豈不以風通而賦同比顯而興隱哉故比者附也興者起也。附理者切類以指事起情者依微以擬議。起情故興體以立附理故比例以生。比則畜憤以斥言興則環譬以托諷。蓋隨時之義不一故詩人之志有二也。
---
觀夫興之托諭婉而成章稱名也小取類也大。關雎有別故后妃方德尸鳩貞一故夫人象義。義取其貞無疑于夷禽德貴其別不嫌于鷙鳥明而未融故發注而后見也。且何謂為比蓋寫物以附意颺言以切事者也。故金錫以喻明德珪璋以譬秀民螟蛉以類教誨蜩螗以寫號呼浣衣以擬心懮席卷以方志固凡斯切象皆比義也。至如麻衣如雪兩驂如舞若斯之類皆比類者也。楚襄信讒而三閭忠烈依《詩》制《騷》諷兼比、興。炎漢雖盛而辭人夸毗詩刺道喪故興義銷亡。于是賦頌先鳴故比體云構紛紜雜遝倍舊章矣。
---
夫比之為義取類不常或喻于聲或方于貌或擬于心或譬于事。宋玉《高唐》云纖條悲鳴聲似竽籟此比聲之類也枚乘《菟園》云焱焱紛紛若塵埃之間白云此則比貌之類也賈生《鵩賦》云禍之與福何異糾纆此以物比理者也王褒《洞簫》云優柔溫潤如慈父之畜子也此以聲比心者也馬融《長笛》云繁縟絡繹范蔡之說也此以響比辯者也張衡《南都》云起鄭舞繭曳緒此以容比物者也。若斯之類辭賦所先日用乎比月忘乎興習小而棄大所以文謝于周人也。至于揚班之倫曹劉以下圖狀山川影寫云物莫不織綜比義以敷其華驚聽回視資此效績。又安仁《螢賦》云流金在沙季鷹《雜詩》云青條若總翠皆其義者也。故比類雖繁以切至為貴若刻鵠類鶩則無所取焉。
---
贊曰詩人比興觸物圓覽。物雖胡越合則肝膽。擬容取心斷辭必敢。攢雜詠歌如川之澹。
---
夸飾第三十七
---
夫形而上者謂之道形而下者謂之器。神道難摹精言不能追其極形器易寫壯辭可得喻其真才非短長理自難易耳。故自天地以降豫入聲貌文辭所被夸飾恆存。雖《詩》、《書》雅言風俗訓世事必宜廣文亦過焉。是以言峻則嵩高極天論狹則河不容舠說多則子孫千億稱少則民靡孑遺襄陵舉滔天之目倒戈立漂杵之論辭雖已甚其義無害也。且夫號音之丑豈有泮林而變好荼味之苦寧以周原而成飴并意深褒贊故義成矯飾。大聖所錄以垂憲章孟軻所云說詩者不以文害辭不以辭害意也。
---
自宋玉、景差夸飾始盛相如憑風詭濫愈甚。故上林之館奔星與宛虹入軒從禽之盛飛廉與鷦明俱獲。及揚雄《甘泉》酌其餘波。語瑰奇則假珍于玉樹言峻極則顛墜于鬼神。至《西都》之比目《西京》之海若驗理則理無可驗窮飾則飾猶未窮矣。又子云《羽獵》鞭宓妃以餉屈原張衡《羽獵》困玄冥于朔野孌彼洛神既非魍魎惟此水師亦非魑魅而虛用濫形不其疏乎此欲夸其威而飾其事義睽剌也。至如氣貌山海體勢宮殿嵯峨揭業熠耀焜煌之狀光采煒煒而欲然聲貌岌岌其將動矣。莫不因夸以成狀沿飾而得奇也。于是后進之才獎氣挾聲軒翥而欲奮飛騰擲而羞跼步辭入煒燁春藻不能程其艷言在萎絕寒谷未足成其凋談歡則字與笑并論戚則聲共泣偕信可以發蘊而飛滯披瞽而駭聾矣。
---
然飾窮其要則心聲鋒起夸過其理則名實兩乖。若能酌《詩》、《書》之曠旨翦揚馬之甚泰使夸而有節飾而不誣亦可謂之懿也。
---
贊曰夸飾在用文豈循檢。言必鵬運氣靡鴻漸。倒海探珠傾昆取琰。曠而不溢奢而無玷。
---
事類第三十八
---
事類者蓋文章之外據事以類義援古以證今者也。昔文王繇《易》剖判爻位。《既濟》九三遠引高宗之伐《明夷》六五近書箕子之貞斯略舉人事以征義者也。至若胤征羲和陳《政典》之訓盤庚誥民敘遲任之言此全引成辭以明理者也。然則明理引乎成辭征義舉乎人事乃聖賢之鴻謨經籍之通矩也。《大畜》之象君子以多識前言往行亦有包于文矣。
---
觀夫屈宋屬篇號依詩人雖引古事而莫取舊辭。唯賈誼《鵩賦》始用鶡冠之說相如《上林》撮引李斯之書此萬分之一會也。及揚雄《百官箴》頗酌于《詩》、《書》劉歆《遂初賦》歷敘于紀傳漸漸綜采矣。至于崔班張蔡遂捃摭經史華實布濩因書立功皆后人之范式也。
---
夫姜桂因地辛在本性文章由學能在天資。才自內發學以外成有學飽而才餒有才富而學貧。學貧者迍邅于事義才餒者劬勞于辭情此內外之殊分也。是以屬意立文心與筆謀才為盟主學為輔佐主佐合德文采必霸才學褊狹雖美少功。夫以子云之才而自奏不學及觀書石室乃成鴻采。表里相資古今一也。故魏武稱張子之文為拙以學問膚淺所見不博專拾掇崔杜小文所作不可悉難難便不知所出。斯則寡聞之病也。
---
夫經典沉深載籍浩瀚實群言之奧區而才思之神皋也。揚班以下莫不取資任力耕耨縱意漁獵操刀能割必裂膏腴。是以將贍才力務在博見狐腋非一皮能溫雞蹠必數千而飽矣。是以綜學在博取事貴約校練務精捃理須核眾美輻輳表里發揮。劉劭《趙都賦》云公子之客叱勁楚令歃盟管庫隸臣呵強秦使鼓缶。用事如斯可稱理得而義要矣。故事得其要雖小成績譬寸轄制輪尺樞運關也。或微言美事置于閑散是綴金翠于足脛靚粉黛于胸臆也。
---
凡用舊合機不啻自其口出引事乖謬雖千載而為瑕。陳思群才之英也《報孔璋書》云葛天氏之樂千人唱萬人和聽者因以蔑《韶》、《夏》矣。此引事之實謬也。按葛天之歌唱和三人而已。相如《上林》云奏陶唐之舞聽葛天之歌千人唱萬人和。唱和千萬人乃相如推之。然而濫侈葛天推三成萬者信賦妄書致斯謬也。陸機《園葵》詩云庇足同一智生理合異端。夫葵能衛足事譏鮑莊葛藟庇根辭自樂豫。若譬葛為葵則引事為謬若謂庇勝衛則改事失真斯又不精之患。夫以子建明練士衡沉密而不免于謬。曹洪之謬高唐又曷足以嘲哉夫山木為良匠所度經書為文士所擇木美而定于斧斤事美而制于刀筆研思之士無慚匠石矣。
---
贊曰經籍深富辭理遐亙。皓如江海郁若昆鄧。文梓共采瓊珠交贈。用人若己古來無懵。
---
練字第三十九
---
夫文爻象列而結繩移鳥跡明而書契作斯乃言語之體貌而文章之宅宇也。蒼頡造之鬼哭粟飛黃帝用之官治民察。先王聲教書必同文輶軒之使紀言殊俗所以一字體總異音。《周禮》保氏掌教六書。秦滅舊章以吏為師。及李斯刪籀而秦篆興程邈造隸而古文廢。
---
漢初草律明著厥法。太史學童教試八體。又吏民上書字謬輒劾。是以馬字缺畫而石建懼死雖云性慎亦時重文也。至孝武之世則相如撰篇。及宣平二帝征集小學張敞以正讀傳業揚雄以奇字纂訓并貫練《雅》、《頌頡》總閱音義。鴻筆之徒莫不洞曉。且多賦京苑假借形聲是以前漢小學率多瑋字非獨制異乃共曉難也。暨乎后漢小學轉疏復文隱訓臧否亦半。
---
及魏代綴藻則字有常檢追觀漢作翻成阻奧。故陳思稱揚馬之作趣幽旨深讀者非師傳不能析其辭非博學不能綜其理。豈直才懸抑亦字隱。自晉來用字率從簡易時并習易人誰取難今一字詭異則群句震驚三人弗識則將成字妖矣。后世所同曉者雖難斯易時所共廢雖易斯難趣舍之間不可不察。
---
夫《爾雅》者孔徒之所纂而《詩》、《書》之襟帶也《倉頡》者李斯之所輯而史籀之遺體也。《雅》以淵源詁訓《頡》以苑囿奇文異體相資如左右肩股該舊而知新亦可以屬文。若夫義訓古今興廢殊用字形單復妍媸異體。心既托聲于言言亦寄形于字諷誦則績在宮商臨文則能歸字形矣。
---
是以綴字屬篇必須揀擇一避詭異二省聯邊三權重出四調單復。詭異者字體瑰怪者也。曹攄詩稱豈不願斯游褊心惡凶呶。兩字詭異大疵美篇。況乃過此其可觀乎聯邊者半字同文者也。狀貌山川古今咸用施于常文則齟齬為瑕如不獲免可至三接三接之外其字林乎重出者同字相犯者也。《詩》、《騷》適會而近世忌同若兩字俱要則寧在相犯。故善為文者富于萬篇貧于一字一字非少相避為難也。單復者字形肥瘠者也。瘠字累句則纖疏而行劣肥字積文則黯黕而篇暗。善酌字者參伍單復磊落如珠矣。凡此四條雖文不必有而體例不無。若值而莫悟則非精解。
---
至于經典隱曖方冊紛綸簡蠹帛裂三寫易字或以音訛或以文變。子思弟子于穆不似音訛之異也。晉之史記三豕渡河文變之謬也。《尚書大傳》有別風淮雨《帝王世紀》云列風淫雨。別、列、淮、淫字似潛移。淫、列義當而不奇淮、別理乖而新異。傅毅制誄已用淮雨元長作序亦用別風固知愛奇之心古今一也。史之闕文聖人所慎若依義棄奇則可與正文字矣。
---
贊曰篆隸相熔蒼雅品訓。古今殊跡妍媸異分。字靡易流文阻難運。聲畫昭精墨采騰奮。
---
隱秀第四十
---
夫心術之動遠矣文情之變深矣源奧而派生根盛而穎峻是以文之英蕤有秀有隱。隱也者文外之重旨者也秀也者篇中之獨拔者也。隱以復意為工秀以卓絕為巧。斯乃舊章之懿績才情之嘉會也。
---
夫隱之為體義生文外秘響旁通伏采潛發譬爻象之變互體川瀆之韞珠玉也。故互體變爻而化成四象珠玉潛水而瀾表方圓。始正而末奇內明而外潤使玩之者無窮味之者不厭矣。
---
彼波起辭間是謂之秀。纖手麗音宛乎逸態若遠山之浮煙靄孌女之靚容華。然煙靄天成不勞于妝點容華格定無待于裁熔深淺而各奇穠纖而俱妙若揮之則有餘而攬之則不足矣。
---
夫立意之士務欲造奇每馳心于玄默之表工辭之人必欲臻美恆匿思于佳麗之鄉。嘔心吐膽不足語窮鍛歲煉年奚能喻苦故能藏穎詞間昏迷于庸目露鋒文外驚絕乎妙心。使醞藉者蓄隱而意愉英銳者抱秀而心悅。譬諸裁云制霞不讓乎天工斫卉刻葩有同乎神匠矣。若篇中乏隱等宿儒之無學或一叩而語窮句間鮮秀如巨室之少珍若百詰而色沮斯并不足于才思而亦有愧于文辭矣。
---
將欲征隱聊可指篇古詩之離別樂府之長城詞怨旨深而復兼乎比興。陳思之《黃雀》公干之《青松》格剛才勁而并長于諷諭。叔夜之《贈行》嗣宗之《詠懷》境玄思澹而獨得乎優閑。士衡之疏放彭澤之豪逸心密語澄而俱適乎壯采。
---
如欲辨秀亦惟摘句常恐秋節至涼飆奪炎熱意淒而詞婉此匹婦之無聊也臨河濯長纓念子悵悠悠志高而言壯此丈夫之不遂也東西安所之徘徊以旁皇心孤而情懼此閨房之悲極也朔風動秋草邊馬有歸心氣寒而事傷此羈旅之怨曲也。
---
凡文集勝篇不盈十一篇章秀句裁可百二。并思合而自逢非研慮之所課也。或有晦塞為深雖奧非隱雕削取巧雖美非秀矣。故自然會妙譬卉木之耀英華潤色取美譬繒帛之染朱綠。朱綠染繒深而繁鮮英華曜樹淺而煒燁。隱篇所以照文苑秀句所以侈翰林蓋以此也。
---
贊曰文隱深蔚餘味曲包。辭生互體有似變爻。言之秀矣萬慮一交。動心驚耳逸響笙匏。
---
指瑕第四十一
---
管仲有言無翼而飛者聲也無根而固者情也。然則聲不假翼其飛甚易情不待根其固匪難。以之垂文可不慎歟古來文才異世爭驅。或逸才以爽迅或精思以纖密而慮動難圓鮮無瑕病。陳思之文群才之俊也而《武帝誄》云尊靈永蟄《明帝頌》云聖體浮輕浮輕有似于蝴蝶永蟄頗疑于昆虫施之尊極豈其當乎左思《七諷》說孝而不從反道若斯餘不足觀矣。潘岳為才善于哀文然悲內兄則云感口澤傷弱子則云心如疑《禮》文在尊極而施之下流辭雖足哀義斯替矣。
---
若夫君子擬人必于其倫而崔瑗之《誄李公》比行于黃虞向秀之《賦嵇生》方罪于李斯。與其失也雖寧僭無濫然高厚之詩不類甚矣。
---
凡巧言易標拙辭難隱斯言之玷實深白圭。繁例難載故略舉四條。
---
若夫立文之道惟字與義。字以訓正義以理宣。而晉末篇章依希其旨始有賞際奇至之言終有撫叩酬酢之語每單舉一字指以為情。夫賞訓錫賚豈關心解撫訓執握何預情理。《雅》、《頌》未聞漢魏莫用懸領似如可辯課文了不成義斯實情訛之所變文澆之致弊。而宋來才英未之或改舊染成俗非一朝也。
---
近代辭人率多猜忌至乃比語求蚩反音取瑕雖不屑于古而有擇于今焉。又制同他文理宜刪革若掠人美辭以為己力寶玉大弓終非其有。全寫則揭篋傍采則探囊然世遠者太輕時同者為尤矣。
---
若夫注解為書所以明正事理然謬于研求或率意而斷。《西京賦》稱中黃、育、獲之疇而薛綜謬注謂之閹尹是不聞執雕虎之人也。又《周禮》井賦舊有匹馬而應劭釋匹或量首數蹄斯豈辯物之要哉原夫古之正名車兩而馬匹匹兩稱目以并耦為用。蓋車貳佐乘馬儷驂服服乘不只故名號必雙名號一正則雖單為匹矣。匹夫匹婦亦配義矣。夫車馬小義而歷代莫悟辭賦近事而千里致差況鑽灼經典能不謬哉夫辯匹而數首蹄選勇而驅閹尹失理太甚故舉以為戒。丹青初炳而后渝文章歲久而彌光。若能隱括于一朝可以無慚于千載也。
---
贊曰羿氏舛射東野敗駕。雖有俊才謬則多謝。斯言一玷千載弗化。令章靡疚亦善之亞。
---
養氣第四十二
---
昔王充著述制《養氣》之篇驗己而作豈虛造哉夫耳目鼻口生之役也心慮言辭神之用也。率志委和則理融而情暢鑽礪過分則神疲而氣衰此性情之數也。
---
夫三皇辭質心絕于道華帝世始文言貴于敷奏。三代春秋雖沿世彌縟并適分胸臆非牽課才外也。戰代技詐攻奇飾說漢世迄今辭務日新爭光鬻采慮亦竭矣。故淳言以比澆辭文質懸乎千載率志以方竭情勞逸差于萬里。古人所以餘裕后進所以莫遑也。
---
凡童少鑒淺而志盛長艾識堅而氣衰志盛者思銳以勝勞氣衰者慮密以傷神斯實中人之常資歲時之大較也。若夫器分有限智用無涯或慚鳧企鶴瀝辭鐫思。于是精氣內銷有似尾閭之波神志外傷同乎牛山之木。怛惕之盛疾亦可推矣。
---
至如仲任置硯以綜述叔通懷筆以專業既暄之以歲序又煎之以日時是以曹公懼為文之傷命陸云嘆用思之困神非虛談也。
---
夫學業在勤故有錐股自厲志于文也則有申寫郁滯。故宜從容率情優柔適會。若銷鑠精膽蹙迫和氣秉牘以驅齡洒翰以伐性豈聖賢之素心會文之直理哉
---
且夫思有利鈍時有通塞沐則心覆且或反常神之方昏再三愈黷。是以吐納文藝務在節宣清和其心調暢其氣煩而即舍勿使壅滯意得則舒懷以命筆理伏則投筆以卷懷逍遙以針勞談笑以藥倦常弄閑于才鋒賈餘于文勇使刃發如新腠理無滯雖非胎息之萬術斯亦衛氣之一方也。
---
贊曰紛哉萬象勞矣千想。玄神宜寶素氣資養。水停以鑒火靜而朗。無擾文慮郁此精爽。
---
附會第四十三
---
何謂附會謂總文理統首尾定與奪合涯際彌綸一篇使雜而不越者也。若筑室之須基構裁衣之待縫緝矣。夫才童學文宜正體制必以情志為神明事義為骨髓辭采為肌膚宮商為聲氣然后品藻玄黃攡振金玉獻可替否以裁厥中斯綴思之恆數也。
---
凡大體文章類多枝派整派者依源理枝者循干。是以附辭會義務總綱領驅萬涂于同歸貞百慮于一致使眾理雖繁而無倒置之乖群言雖多而無棼絲之亂。扶陽而出條順陰而藏跡首尾周密表里一體此附會之術也。夫畫者謹發而易貌射者儀毫而失牆銳精細巧必疏體統。故宜詘寸以信尺枉尺以直尋棄偏善之巧學具美之績此命篇之經略也。
---
夫文變無方意見浮雜約則義孤博則辭叛率故多尤需為事賊。且才分不同思緒各異或制首以通尾或尺接以寸附。然通制者蓋寡接附者甚眾。若統緒失宗辭味必亂義脈不流則偏枯文體。夫能懸識湊理然后節文自會如膠之粘木石之合玉矣。是以駟牡異力而六轡如琴馭文之法有似于此。去留隨心修短在手齊其步驟總轡而已。
---
故善附者異旨如肝膽拙會者同音如胡越。改章難于造篇易字艱于代句此已然之驗也。昔張湯擬奏而再卻虞松草表而屢譴并事理之不明而詞旨之失調也。及倪寬更草鐘會易字而漢武嘆奇晉景稱善者乃理得而事明心敏而辭當也。以此而觀則知附會巧拙相去遠哉
---
若夫絕筆斷章譬乘舟之振楫會詞切理如引轡以揮鞭。克終底績寄深寫遠。若首唱榮華而媵句憔悴則遺勢郁湮餘風不暢。此《周易》所謂臀無膚其行次且也。惟首尾相援則附會之體固亦無以加于此矣。
---
贊曰篇統間關情數稠迭。原始要終疏條布葉。道味相附懸緒自接。如樂之和心聲克協。
---
總術第四十四
---
今之常言有文有筆以為無韻者筆也有韻者文也。夫文以足言理兼《詩》、《書》別目兩名自近代耳。顏延年以為筆之為體言之文也經典則言而非筆傳記則筆而非言。請奪彼矛還攻其楯矣。何者《易》之《文言》豈非言文若筆為言文不得云經典非筆矣。將以立論未見其論立也。予以為發口為言屬翰曰筆常道曰經述經曰傳。經傳之體出言入筆筆為言使可強可弱。《六經》以典奧為不刊非以言筆為優劣也。昔陸氏《文賦》號為曲盡然泛論纖悉而實體未該。故知九變之貫匪窮知言之選難備矣。
---
凡精慮造文各競新麗多欲練辭莫肯研術。落落之玉或亂乎石碌碌之石時似乎玉。精者要約匱者亦鮮博者該贍蕪者亦繁辯者昭晰淺者亦露奧者復隱詭者亦曲。或義華而聲悴或理拙而文澤。知夫調鐘未易張琴實難。伶人告和不必盡窕瓠之中動角揮羽何必窮初終之韻魏文比篇章于音樂蓋有征矣。夫不截盤根無以驗利器不剖文奧無以辨通才。才之能通必資曉術自非圓鑒區域大判條例豈能控引情源制勝文苑哉
---
是以執術馭篇似善弈之窮數棄術任心如博塞之邀遇。故博塞之文借巧儻來雖前驅有功而后援難繼。少既無以相接多亦不知所刪乃多少之并惑何妍蚩之能制乎若夫善弈之文則術有恆數按部整伍以待情會因時順機動不失正。數逢其極機入其巧則義味騰躍而生辭氣叢雜而至。視之則錦繪聽之則絲簧味之則甘腴佩之則芬芳斷章之功于斯盛矣。
---
夫驥足雖駿纆牽忌長以萬分一累且廢千里。況文體多術共相彌綸一物攜貳莫不解體。所以列在一篇備總情變譬三十之輻共成一轂雖未足觀亦鄙夫之見也。
---
贊曰文場筆苑有術有門。務先大體鑒必窮源。乘一總萬舉要治繁。思無定契理有恆存。
---
時序第四十五
---
時運交移質文代變古今情理如可言乎昔在陶唐德盛化鈞野老吐何力之談郊童含不識之歌。有虞繼作政阜民暇薰風詠于元后爛云歌于列臣。盡其美者何乃心樂而聲泰也。至大禹敷土九序詠功成湯聖敬猗歟作頌。逮姬文之德盛《周南》勤而不怨大王之化淳《邠風》樂而不淫。幽厲昏而《板》、《蕩》怒平王微而《黍離》哀。故知歌謠文理與世推移風動于上而波震于下者也。
---
春秋以后角戰英雄六經泥蟠百家飆駭。方是時也韓魏力政燕趙任權五蠹六虱嚴于秦令唯齊、楚兩國頗有文學。齊開莊衢之第楚廣蘭台之宮孟軻賓館荀卿宰邑故稷下扇其清風蘭陵郁其茂俗鄒子以談天飛譽騶奭以雕龍馳響屈平聯藻于日月宋玉交彩于風云。觀其艷說則籠罩《雅》、《頌》故知燁之奇意出乎縱橫之詭俗也。
---
爰至有漢運接燔書高祖尚武戲儒簡學。雖禮律草創《詩》、《書》未遑然《大風》、《鴻鵠》之歌亦天縱之英作也。施及孝惠迄于文景經術頗興而辭人勿用賈誼抑而鄒枚沉亦可知已。逮孝武崇儒潤色鴻業禮樂爭輝辭藻競騖柏梁展朝宴之詩金堤制恤民之詠征枚乘以蒲輪申主父以鼎食擢公孫之對策嘆倪寬之擬奏買臣負薪而衣錦相如滌器而被繡。于是史遷壽王之徒嚴終枚皋之屬應對固無方篇章亦不匱遺風餘采莫與比盛。越昭及宣實繼武績馳騁石渠暇豫文會集雕篆之軼材發綺縠之高喻于是王褒之倫底祿待詔。自元暨成降意圖籍美玉屑之談清金馬之路。子云銳思于千首子政讎校于六藝亦已美矣。爰自漢室迄至成哀雖世漸百齡辭人九變而大抵所歸祖述《楚辭》靈均餘影于是乎在。自哀、平陵替光武中興深懷圖讖頗略文華然杜篤獻誄以免刑班彪參奏以補令雖非旁求亦不遐棄。及明章疊耀崇愛儒術肄禮璧堂講文虎觀孟堅珥筆于國史賈逵給札于瑞頌東平擅其懿文沛王振其通論帝則藩儀輝光相照矣。自和安以下迄至順桓則有班傅三崔王馬張蔡磊落鴻儒才不時乏而文章之選存而不論。然中興之后群才稍改前轍華實所附斟酌經辭蓋歷政講聚故漸靡儒風者也。降及靈帝時好辭制造皇羲之書開鴻都之賦而樂松之徒招集淺陋故楊賜號為驩兜蔡邕比之俳優其餘風遺文蓋蔑如也。
---
自獻帝播遷文學蓬轉建安之末區宇方輯。魏武以相王之尊雅愛詩章文帝以副君之重妙善辭賦陳思以公子之豪下筆琳琅并體貌英逸故俊才云蒸。仲宣委質于漢南孔璋歸命于河北偉長從宦于青土公干徇質于海隅德璉綜其斐然之思元瑜展其翩翩之樂。文蔚、休伯之儔于叔、德祖之侶傲雅觴豆之前雍容衽席之上洒筆以成酣歌和墨以藉談笑。觀其時文雅好慷慨良由世積亂離風衰俗怨并志深而筆長故梗概而多氣也。
---
至明帝纂戎制詩度曲征篇章之士置崇文之觀何劉群才迭相照耀。少主相仍唯高貴英雅顧盼含章動言成論。于時正始餘風篇體輕澹而嵇阮應繆并馳文路矣。
---
逮晉宣始基景文克構并跡沉儒雅而務深方術。至武帝惟新承平受命而膠序篇章弗簡皇慮。降及懷愍綴旒而已。然晉雖不文人才實盛茂先搖筆而散珠太沖動墨而橫錦岳湛曜聯璧之華機云標二俊之采。應傅三張之徒孫摯成公之屬并結藻清英流韻綺靡。前史以為運涉季世人未盡才誠哉斯談可為嘆息。
---
元皇中興披文建學劉刁禮吏而寵榮景純文敏而優擢。逮明帝秉哲雅好文會升儲御極孳孳講藝練情于誥策振采于辭賦庾以筆才愈親溫以文思益厚揄揚風流亦彼時之漢武也。及成康促齡穆哀短祚簡文勃興淵乎清峻微言精理函滿玄席澹思濃采時洒文囿。至孝武不嗣安恭已矣。其文史則有袁殷之曹孫干之輩雖才或淺深珪璋足用。
---
自中朝貴玄江左稱盛因談餘氣流成文體。是以世極迍邅而辭意夷泰詩必柱下之旨歸賦乃漆園之義疏。故知文變染乎世情興廢系乎時序原始以要終雖百世可知也。
---
自宋武愛文文帝彬雅秉文之德孝武多才英采云構。自明帝以下文理替矣。爾其縉紳之林霞蔚而飆起。王袁聯宗以龍章顏謝重葉以鳳采何范張沈之徒亦不可勝數也。蓋聞之于世故略舉大較。
---
暨皇齊馭寶運集休明太祖以聖武膺菉世祖以睿文纂業文帝以貳離含章高宗以上哲興運并文明自天緝熙景祚。今聖歷方興文思光被海岳降神才英秀發馭飛龍于天衢駕騏驥于萬里。經典禮章跨周轢漢唐、虞之文其鼎盛乎鴻風懿采短筆敢陳揚言贊時請寄明哲
---
贊曰蔚映十代辭采九變。樞中所動環流無倦。質文沿時崇替在選。終古雖遠僾焉如面。
---
物色第四十六
---
春秋代序陰陽慘舒物色之動心亦搖焉。蓋陽氣萌而玄駒步陰律凝而丹鳥羞微虫猶或入感四時之動物深矣。若夫珪璋挺其惠心英華秀其清氣物色相召人誰獲安是以獻歲發春悅豫之情暢滔滔孟夏郁陶之心凝。天高氣清陰沉之志遠霰雪無垠矜肅之慮深。歲有其物物有其容情以物遷辭以情發。一葉且或迎意虫聲有足引心。況清風與明月同夜白日與春林共朝哉
---
是以詩人感物聯類不窮。流連萬象之際沉吟視聽之區。寫氣圖貌既隨物以宛轉屬采附聲亦與心而徘徊。故灼灼狀桃花之鮮依依盡楊柳之貌杲杲為出日之容瀌瀌擬雨雪之狀喈喈逐黃鳥之聲喓喓學草虫之韻。皎日、嘒星一言窮理參差、沃若兩字連形并以少總多情貌無遺矣。雖復思經千載將何易奪及《離騷》代興觸類而長物貌難盡故重沓舒狀于是嵯峨之類聚葳蕤之群積矣。及長卿之徒詭勢瑰聲模山范水字必魚貫所謂詩人麗則而約言辭人麗淫而繁句也。
---
至如《雅》詠棠華或黃或白《騷》述秋蘭綠葉、紫莖。凡攡表五色貴在時見若青黃屢出則繁而不珍。
---
自近代以來文貴形似窺情風景之上鑽貌草木之中。吟詠所發志惟深遠體物為妙功在密附。故巧言切狀如印之印泥不加雕削而曲寫毫芥。故能瞻言而見貌即字而知時也。然物有恆姿而思無定檢或率爾造極或精思愈疏。且《詩》、《騷》所標并據要害故后進銳筆怯于爭鋒。莫不因方以借巧即勢以會奇善于適要則雖舊彌新矣。是以四序紛回而入興貴閑物色雖繁而析辭尚簡使味飄飄而輕舉情曄曄而更新。古來辭人異代接武莫不參伍以相變因革以為功物色盡而情有餘者曉會通也。若乃山林皋壤實文思之奧府略語則闕詳說則繁。然則屈平所以能洞監《風》、《騷》之情者抑亦江山之助乎
---
贊曰山沓水匝樹雜云合。目既往還心亦吐納。春日遲遲秋風颯颯情往似贈興來如答。
---
才略第四十七
---
九代之文富矣盛矣其辭令華采可略而詳也。虞、夏文章則有皋陶六德夔序八音益則有贊五子作歌辭義溫雅萬代之儀表也。商周之世則仲虺垂誥伊尹敷訓吉甫之徒并述《詩》、《頌》義固為經文亦足師矣。
---
及乎春秋大夫則修辭聘會磊落如琅玕之圃焜耀似縟錦之肆薳敖擇楚國之令典隨會講晉國之禮法趙衰以文勝從饗國僑以修辭手干鄭子太叔美秀而文公孫揮善于辭令皆文名之標者也。
---
戰代任武而文士不絕。諸子以道術取資屈宋以《楚辭》發采。樂毅報書辨而義范雎上書密而至蘇秦歷說壯而中李斯自奏麗而動。若在文世則揚班儔矣。荀況學宗而象物名賦文質相稱固巨儒之情也。
---
漢室陸賈首發奇采賦《孟春》而進《新語》其辯之富矣。賈誼才穎陵軼飛兔議愜而賦清豈虛至哉枚乘之《七發》鄒陽之《上書》膏潤于筆氣形于言矣。仲舒專儒子長純史而麗縟成文亦詩人之告哀焉。相如好書師范屈宋洞入夸艷致名辭宗。然核取精意理不勝辭故揚子以為文麗用寡者長卿誠哉是言也王褒構采以密巧為致附聲測貌泠然可觀。子云屬意辭義最深觀其涯度幽遠搜選詭麗而竭才以鑽思故能理贍而辭堅矣。
---
桓譚著論富號猗頓宋弘稱荐爰比相如而《集靈》諸賦偏淺無才故知長于諷諭不及麗文也。敬通雅好辭說而坎壈盛世《顯志》自序亦蚌病成珠矣。二班兩劉弈葉繼采舊說以為固文優彪歆學精向然《王命》清辯《新序》該練璿璧產于昆岡亦難得而逾本矣。傅毅、崔駰光采比肩瑗寔踵武能世厥風者矣。杜篤、賈逵亦有聲于文跡其為才崔、傅之末流也。李尤賦銘志慕鴻裁而才力沉膇垂翼不飛。馬融鴻儒思洽識高吐納經范華實相扶。王逸博識有功而絢采無力。延壽繼志瑰穎獨標其善圖物寫貌豈枚乘之遺術歟張衡通贍蔡邕精雅文史彬彬隔世相望。是則竹柏異心而同貞金玉殊質而皆寶也。劉向之奏議旨切而調緩趙壹之辭賦意繁而體疏孔融氣盛于為筆檷衡思銳于為文有偏美焉。潘勖憑經以騁才故絕群于錫命王朗發憤以托志亦致美于序銘。然自卿、淵已前多役才而不課學雄向以后頗引書以助文此取與之大際其分不可亂者也。
---
魏文之才洋洋清綺。舊談抑之謂去植千里然子建思捷而才俊詩麗而表逸子桓慮詳而力緩故不競于先鳴。而樂府清越《典論》辯要迭用短長亦無懵焉。但俗情抑揚雷同一響遂令文帝以位尊減才思王以勢窘益價未為篤論也。仲宣溢才捷而能密文多兼善辭少瑕累摘其詩賦則七子之冠冕乎琳禹以符檄擅聲徐干以賦論標美劉楨情高以會采應瑒學優以得文路粹、楊修頗懷筆記之工丁儀、邯鄲亦含論述之美有足算焉。劉劭《趙都》能攀于前修何晏《景福》克光于后進休璉風情則《百壹》標其志吉甫文理則《臨丹》成其采嵇康師心以遣論阮籍使氣以命詩殊聲而合響異翮而同飛。
---
張華短章奕奕清暢其《鷦鷯》寓意即韓非之《說難》也。左思奇才業深覃思盡銳于《三都》拔萃于《詠史》無遺力矣。潘岳敏給辭自和暢鍾美于《西征》賈餘于哀誄非自外也。陸機才欲窺深辭務索廣故思能入巧而不制繁。士龍朗練以識檢亂故能布采鮮淨敏于短篇。孫楚綴思每直置以疏通摯虞述懷必循規以溫雅其品藻流別有條理焉。傅玄篇章義多規鏡長虞筆奏世執剛中并楨干之實才非群華之韡萼也。成公子安選賦而時美夏侯孝若具體而皆微曹攄清靡于長篇季鷹辨切于短韻各其善也。孟陽、景陽才綺而相埒可謂魯衛之政兄弟之文也。劉琨雅壯而多風盧諶情發而理昭亦遇之于時勢也。
---
景純艷逸足冠中興《郊賦》既穆穆以大觀《仙詩》亦飄飄而凌云矣。庾元規之表奏靡密以閑暢溫太真之筆記循理而清通亦筆端之良工也。孫盛、干寶文勝為史准的所擬志乎典訓戶牖雖異而筆彩略同。袁宏發軫以高驤故卓出而多偏孫綽規旋以矩步故倫序而寡狀。殷仲文之孤興謝叔源之閑情并解散辭體縹渺浮音雖滔滔風流而大澆文意。
---
宋代逸才辭翰鱗萃世近易明無勞甄序。
---
觀夫后漢才林可參西京晉世文苑足儷鄴都。然而魏時話言必以元封為稱首宋來美談亦以建安為口實。何也豈非崇文之盛世招才之嘉會哉嗟夫此古人所以貴乎時也。
---
贊曰才難然乎性各異稟。一朝綜文千年凝錦。餘采徘徊遺風籍甚。無曰紛雜皎然可品。
---
知音第四十八
---
知音其難哉音實難知知實難逢逢其知音千載其一乎夫古來知音多賤同而思古。所謂日進前而不御遙聞聲而相思也。昔《儲說》始出《子虛》初成秦皇漢武恨不同時既同時矣則韓囚而馬輕豈不明鑒同時之賤哉至于班固、傅毅文在伯仲而固嗤毅云下筆不能自休。及陳思論才亦深排孔璋敬禮請潤色嘆以為美談季緒好詆訶方之于田巴意亦見矣。故魏文稱文人相輕非虛談也。至如君卿唇舌而謬欲論文乃稱史遷著書諮東方朔于是桓譚之徒相顧嗤笑。彼實博徒輕言負誚況乎文士可妄談哉故鑒照洞明而貴古賤今者二主是也才實鴻懿而崇己抑人者班、曹是也學不逮文而信偽迷真者樓護是也醬瓿之議豈多嘆哉
---
夫麟鳳與雉懸絕珠玉與礫石超殊白日垂其照青眸寫其形。然魯臣以麟為楚人以雉為鳳魏民以夜光為怪石宋客以燕礫為寶珠。形器易征謬乃若是文情難鑒誰曰易分
---
夫篇章雜沓質文交加知多偏好人莫圓該。慷慨者逆聲而擊節醞藉者見密而高蹈浮慧者觀綺而躍心愛奇者聞詭而驚聽。會己則嗟諷異我則沮棄各執一偶之解欲擬萬端之變所謂東向而望不見西牆也。
---
凡操千曲而后曉聲觀千劍而后識器。故圓照之象務先博觀。閱喬岳以形培塿酌滄波以喻畎澮。無私于輕重不偏于憎愛然后能平理若衡照辭如鏡矣。是以將閱文情先標六觀一觀位體二觀置辭三觀通變四觀奇正五觀事義六觀宮商。斯術既行則優劣見矣。
---
夫綴文者情動而辭發觀文者披文以入情沿波討源雖幽必顯。世遠莫見其面覘文輒見其心。豈成篇之足深患識照之自淺耳。夫志在山水琴表其情況形之筆端理將焉匿故心之照理譬目之照形目了則形無不分心敏則理無不達。然而俗監之迷者深廢淺售此莊周所以笑《折揚》宋玉所以傷《白雪》也。昔屈平有言文質疏內眾不知余之異采。見異唯知音耳。揚雄自稱心好沉博絕麗之文。其不事浮淺亦可知矣。夫唯深識鑒奧必歡然內懌譬春台之熙眾人樂餌之止過客蓋聞蘭為國香服媚彌芬書亦國華玩繹方美知音君子其垂意焉。
---
贊曰洪鍾萬鈞夔曠所定。良書盈篋妙鑒乃訂。流鄭淫人無或失聽。獨有此律不謬蹊徑。
---
程器第四十九
---
《周書》論士方之梓材蓋貴器用而兼文采也。是以朴斫成而丹雘施垣墉立而雕杇附。而近代詞人務華棄實。故魏文以為古今文人類不護細行。韋誕所評又歷詆群才。后人雷同混之一貫吁可悲矣
---
略觀文士之疵相如竊妻而受金揚雄嗜酒而少算敬通之不修廉隅杜篤之請求無厭班固諂竇以作威馬融黨梁而黷貨文舉傲誕以速誅正平狂憨以致戮仲宣輕銳以躁競孔璋傯恫以粗疏丁儀貪婪以乞貨路粹餔啜而無恥潘岳詭禱于愍懷陸機傾仄于賈郭傅玄剛隘而詈台孫楚狠愎而訟府。諸有此類并文士之瑕累。文既有之武亦宜然。
---
古之將相疵咎實多。至如管仲孝竊吳起之貪淫陳平之污點絳灌之讒嫉沿茲以下不可勝數。孔光負衡據鼎而仄媚董賢況班馬之賤職潘岳之下位哉王戎開國上秩而鬻官囂俗況馬杜之磬懸丁路之貧薄哉然子夏無虧于名儒浚沖不塵乎竹林者名崇而譏減也。若夫屈賈之忠貞鄒枚之機覺黃香之淳孝徐干之沉默豈曰文士必其玷歟
---
蓋人稟五材修短殊用自非上哲難以求備。然將相以位隆特達文士以職卑多誚此江河所以騰涌涓流所以寸折者也。名之抑揚既其然矣位之通塞亦有以焉。蓋士之登庸以成務為用。魯之敬姜婦人之聰明耳。然推其機綜以方治國安有丈夫學文而不達于政事哉彼揚馬之徒有文無質所以終乎下位也。昔庾元規才華清英勛庸有聲故文藝不稱若非台岳則正以文才也。文武之術左右惟宜。郤縠敦書故舉為元帥豈以好文而不練武哉孫武《兵經》辭如珠玉豈以習武而不曉文也
---
是以君子藏器待時而動。發揮事業固宜蓄素以弸中散采以彪外楩楠其質豫章其干攡文必在緯軍國負重必在任棟梁窮則獨善以垂文達則奉時以騁績。若此文人應《梓材》之士矣。
---
贊曰瞻彼前修有懿文德。聲昭楚南采動梁北。雕而不器貞干誰則。豈無華身亦有光國。
---
序志第五十
---
夫文心者言為文之用心也。昔涓子《琴心》王孫《巧心》心哉美矣故用之焉。古來文章以雕縟成體豈取騶奭之群言雕龍也。夫宇宙綿邈黎獻紛雜拔萃出類智術而已。歲月飄忽性靈不居騰聲飛實制作而已。夫人肖貌天地稟性五才擬耳目于日月方聲氣乎風雷其超出萬物亦已靈矣。形同草木之脆名逾金石之堅是以君子處世樹德建言豈好辯哉不得已也
---
予生七齡乃夢彩云若錦則攀而采之。齒在逾立則嘗夜夢執丹漆之禮器隨仲尼而南行。旦而寤乃怡然而喜大哉聖人之難見哉乃小子之垂夢歟自生人以來未有如夫子者也。敷贊聖旨莫若注經而馬鄭諸儒弘之已精就有深解未足立家。唯文章之用實經典枝條五禮資之以成文六典因之致用君臣所以炳煥軍國所以昭明詳其本源莫非經典。而去聖久遠文體解散辭人愛奇言貴浮詭飾羽尚畫文繡鞶帨離本彌甚將遂訛濫。蓋《周書》論辭貴乎體要尼父陳訓惡乎異端辭訓之奧宜體于要。于是搦筆和墨乃始論文。
---
詳觀近代之論文者多矣至如魏文述典陳思序書應瑒文論陸機《文賦》仲治《流別》弘范《翰林》各照隅隙鮮觀衢路或臧否當時之才或銓品前修之文或泛舉雅俗之旨或撮題篇章之意。魏典密而不周陳書辯而無當應論華而疏略陸賦巧而碎亂《流別》精而少功《翰林》淺而寡要。又君山、公干之徒吉甫、士龍之輩泛議文意往往間出并未能振葉以尋根觀瀾而索源。不述先哲之誥無益后生之慮。
---
蓋《文心》之作也本乎道師乎聖體乎經酌乎緯變乎騷文之樞紐亦云極矣。若乃論文敘筆則囿別區分原始以表末釋名以章義選文以定篇敷理以舉統上篇以上綱領明矣。至于剖情析采籠圈條貫攡《神》、《性》圖《風》、《勢》苞《會》、《通》閱《聲》、《字》崇替于《時序》褒貶于《才略》怊悵于《知音》耿介于《程器》長懷《序志》以馭群篇下篇以下毛目顯矣。位理定名彰乎大衍之數其為文用四十九篇而已。
---
夫銓序一文為易彌綸群言為難雖復輕采毛發深極骨髓或有曲意密源似近而遠辭所不載亦不可勝數矣。及其品列成文有同乎舊談者非雷同也勢自不可異也有異乎前論者非苟異也理自不可同也。同之與異不屑古今擘肌分理唯務折衷。按轡文雅之場環絡藻繪之府亦几乎備矣。但言不盡意聖人所難識在瓶管何能矩矱。茫茫往代既沉予聞眇眇來世倘塵彼觀也。
---
贊曰生也有涯無涯惟智。逐物實難憑性良易。傲岸泉石咀嚼文義。文果載心余心有寄。
