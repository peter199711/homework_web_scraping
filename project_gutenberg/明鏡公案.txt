明鏡公案
---
明鏡公
---
葛天明
---
第一卷人命類
---
朱太尊察非火死嘉靖間太原府文水縣人姓戚名孔揚者有墳山與左之相聯界。堪輿家嘗稱此山有風水其正穴落在左之相界內。孔揚父子四人家富人強將母柩葬於之相界內去。相知去阻無奈戚家人眾反被其辱罵趕打。自戚家葬墳後將山開立界至栽插松杉。之相托人去求山價庶免告官。孔揚說「我葬祖墳山與他何干」全不與價。之相蓄忿在心。過了一個月正是十一月二十日。其夜帶了利刀倚長梯於孔揚屋外默地扒上屋去潛入戚家。衝開房戶將一家男女盡行殺了便放火燒屋。然後復從屋上走出下梯而歸。那時殺了人放了火雖無人知識之相亦自心寒把長梯放在自己門外未及收入便悄悄回家閉門去睡。及火烈聲響鄰人知覺群起喊叫。見火自孔揚家起周圍是牆其大門緊閉人不能進。眾看火燄熏天竟無人出只說戚家自失火人都燒死並不知火從何起。次日地方往府具呈具呈地方呈為失火傷命事。回祿為災民遭荼毒。鄉有戚孔揚一家七口今月二十日時正二更忽然火發勢燄熏天。大門緊閉人莫能救憐一家盡遭焚地。火變異常人命重大理合具呈委勘殯葬免累無辜。上呈。時夏黨為知府疑曰「火發雖驟當有醒者知逃豈有一家七人曾無一人能脫者此必有弊吾當親勘之。」及至其地勘踏惟見瓦礫參差。令人扒開灰燼見骸骨堆疊莫可認識。拘問四鄰皆說是戚家失火自燒群然一詞無可窮詰。夏知府一面令戚家親族收骸骨自命轎巡視各家動靜。到左之相門首門外有一長梯豎起可高於屋。捉問左右鄰曰「此梯常在此的抑前夜救火的」鄰人曰「亦非常在此的亦非救火的。只昨日方在此未知何用。」夏公拘之相問曰「你把長梯在此何用」一時對不來半晌乃曰「欲修屋漏耳。」夏公發他去審問具呈地方曰「之相與孔揚有仇否」地方曰「只前月爭一墳山亦無別隙。」又問曰「此方誰佐鼠賊可報一人來。」地方曰「鼠賊多惟陳五最著。」夏太守即命拿陳五到私下溫慰之曰「地方呈汝做賊吾念汝貧將汝從前之罪都赦不問。但今後宜作好人勿再為非。」陳五叩頭謝罪。夏公又曰「吾少頃在眾人前問你戚家失火事你可說『只見左之相倚梯在戚家屋上』。我自有主意。」吩咐已畢夏公召集眾人齊到將陳五上了夾棍問曰「你夜夜做賊夜間事你盡知之。前夜戚家火起人都道是你因盜他財物被他知覺故你放火以作脫身。可好好供來不然活活打死你。」陳五前已承夏公吩咐乃曰「小人果每夜做賊只戚家放火不干我事。那夜只見左之相倚梯在戚家屋上進去少頃出來即便發火。必問他方知。」眾人面面相視疑陳勝果是看見不知是夏公教他如此說也。須臾拘之相到夏公曰「陳五見你登梯上戚家屋上去出來即發火此是你放火無疑矣。但七人都不能脫必是你先殺死而後放火也。」之相手殺七命今見審出甘心承認曰「老爺神見果是我先入殺之而後放火今以一命償七命萬死無憾矣。」夏爺判曰審得左之相與戚孔揚隸麻村也。因挾爭山之小事肆殺戮之大凶。一門非不共戴天之仇何至有弄兵之慘。刃七命均遭一手。殄其類火其居慘甚芟革斷其燼其骨痛並鞭屍。鬼火磷磷盡是兒愁女怨煙塵漠漠都為父燼子灰。即受商之炮烙虐不過是如商君之赤謂慘刻有加。況一命而填七命彼固甘心於大辟因謀地而無葬地天亦昭戒於貪狼。嗟嗟生不足惜死亦可憐。強暴者當鑒茲諸。
---
周按院判僧殺婦周新廣東南海人。初以經學舉鄉試授官御史。公直不阿彈劾權貴京師士民稱為「冷面寒鐵」。政聲籍籍播聞吏部升浙江按察使。浙之屬官清廉固多昏暗亦眾。郡縣淹繫囚犯不能一一得理冤抑者十有二三。一聞新按察至欣欣喜曰「冷面寒鐵來吾冤可白矣。」及新至審閱諸郡案卷所活者十之七八。異政日著不特生負屈者求伸雖死銜冤者亦求泄也。一日僉押視事忽見旋風一陣吹一樹葉飄墮案前鼓舞再回。新命左右取葉來看問曰「此葉城中城外遍有否」左右對曰「城中無此木葉負郭四郊亦未有此木葉。獨鄉間一古寺有之去城甚遠。此葉必從彼處飄來。」新悟曰「此必本寺中僧人殺死人埋於此樹下。冤魂久抱不能得伸故風飄此葉來報我。又恐左右洩露其事則僧人有所提防。」輾轉沉思佯曰「風飄葉物理之常何足深究。」問事間適門下報「老爺故鄉有一二鄉友相訪。」新延入後堂相待隨呼差人曰「送此親友往古寺安歇。」又呼本寺僧至謂曰「我親友寄寓寺中今給銀若干汝合領去買辦物件。」僧人應允領銀回寺。只道本官為備酒以待友不虞本官將假此以發冤也。次日晨後新命吏胥邀簿佐至堂謂曰「昨不才有一二故人相訪已著人送至寺中安歇。今日備有小酒敢邀諸公同至寺中一樂何如」左右佐使對曰「堂尊有佳客未獲拜望反蒙宴召赧顏何如」新曰「今日請諸公待友雖私而亦公也。日昨接有謀命詞一紙今日寺中當同諸公三面鞫之。」僚屬莫解其意。本日多帶有力民壯同至寺中如儀。款飲半日新雖身為東道主心則想在案前葉也。隨呼門子往佛殿西傍取木葉來勸酒。門子拾取數片獻於案上。新看時與前葉體態纖毫無異。傳遍僚屬、親友兢曰「葉雖新舊其實共一根株所出也。某聞勸酒用蓮葉作碧筒飲未聞用木葉作酒也。」新曰「葉雖不堪作伐倒根本其下盡有銀盤金盞。」僚屬曰「然則寶樹耶」新曰「雖非寶樹盡是奇貨。」僚屬又曰「公何明於物理」新曰「察於人情自明於物理。若以我言為妄今共君試之。」隨呼寺中工人具鍬鋤、刀斧將寺西樹木砍倒驗取其中寶貨。僧人聞說砍伐樹木驚駭。謀命之僧尤自措躬無地。俱叩首案前曰「神依奇木駐行祠伐此木恐於寺不利。」新怒曰「設有不利非僧之罪我身當之。」僚屬、親友亦以為言。新云「我曾與公等說來今日備酒待友雖私亦公。同諸公三面鞫出謀命詞正謂此耳。言猶在耳諸公何頓忘耶」僚屬聞新言俱呼左右助力將寺木砍倒。左右鋤未及四五尺果見一婦人屍宛如生前但項下傷了一刀。新謂僚屬曰「詎非銀盤金盞耶詎非奇貨耶詎非物理耶」僚屬嘖嘖歎服。隨將本寺僧人盡數綁縛。酒罷帶轉城中嚴刑拷鞫。一僧供云自遠年前近晚時分寺處遇見一婦人年方二十有餘口稱「丈夫被人扳誣畏官司刑法權潛身逃躲於寺待事情明白教我自往寺中來尋之。今幸事勢別白竟來求見丈夫一面此寺莫即我夫所云之寺耶」僧人見色生情且日已近暮四顧無人寺中幾員僧又人請去作功果。即誑之曰「此寺即其寺汝丈夫藏吾寺中寂無人知。昨聞得事勢寧靜今日同師父往鄉下取苗須黃昏時分方轉回寺。」婦人見夫心切不虞真假即同至寺中藏於密室。且給之云「此寺過往官員極多更兼常有公差借歇須肅靜在此少坐。我打聽汝丈夫回即喚來相見。切莫高聲恐公差得知不惟汝丈夫拒捕逃走且貽累我寺中藏匿犯人取罪不便。」婦人被其籠絡只在僧房默坐。候至黃昏不見丈夫消息。少頃所遇僧人送得飯來酒肴盛備。謂婦人曰「適工人回云『師父與你官人為事羈留今日不回矣。小娘子且奈煩今日權宿一宵明日相見未遲。小僧粗備酒肴開懷暢飲少銀河一夕之歡何如」婦人聞僧言怒曰「良人守分不意昔日為人所誣逃出阱外婦人守信不意今日為僧所誑驅入阱中。夫不為仇仇而罹刑妾肯為奸僧而受辱哉」涕泗滂沱酒肴毫不沾口。僧人此時曲意奉承希獲巫山一夢多方勸慰欲圖郵亭一歡。婦人貞心激烈即將酒盞丟破僧人之面又將臺上看肴亂掃亂罵僧人怒髮曰「本圖一樂不意惹災。我放此婦人出去他對丈夫言亦不是好消息。趁此無人不如殺之以滅口。」即拔頭利刃將婦人刺死。又思曰「既滅口須減跡。今晚黃昏月明一二工人又在田中守禾眾僧又不在家。將此婦人埋於佛殿西傍。」次日又鋤山中一木栽於其上。眾人見時只說是栽木不知其下埋有人也。「經今十六七載不獨外無人知雖眾僧亦不知也。今日事發自作自受與眾僧無干。」新得其實遂問死償命。眾僧懼罪厚賂親友始從寬釋復。喚其夫訊之其夫對云「某因出外買賣積有些小資本娶得婦人李氏頗有烈性。千山萬水搬回故鄉鄰賊王得見我客回必有厚本。節次稱貸未允懷忿扳誣。身出躲逃山寺約妻事釋方得回家。後妻出覓我久無蹤跡。只道途中被人拐去或登山涉水為虎傷水浸不意被此僧人所害。若非冤魂自控爺臺吾實不知妻身死於非命如此。」新曰「此雖伊妻冤魂不散實亦此寺如來佛之赫其靈也。彼無慾清淨身豈容色慾涅其教門。且據奸僧供詞伊妻貞烈伊語不誣理合領回斂葬。撥寺田百畝以充旌獎。其寺中住持僧雖非主令涉於故縱眾僧即非知情疏於覺察輕重坐罪如律。」一郡人稱為活菩薩。天網恢恢密不疏奸僧害命受明誅。只從一葉尋消息冷面周新有鑑湖。
---
張主薄判謀孀婦張彔以經術通顯授葉陰縣主簿。懷才倨傲每為守令所抑。彔歎曰「大丈夫有蓋世凌雲之志而拘於下位若矮屋之下使抬頭不起。」縣中事簡祿薄己又清廉禮文疏略難以結歡縣主。思欲以偉抱動之未有其便。適八月中秋賞月數員官會飲後堂。縣主云「今夕中秋月明請諸公劇飲通宵有懷盡吐。」彔思之欲以才動縣主今日天假之會也。飲至半酣作中秋詩以獻云欲沽美酒來追景又恐黃公即討錢。歸與老妻斟酌定閉門推出月還天。蓋敘其廉而貧也。縣主閱詩大加歎賞始悟三尹抱負不凡不當以僚屬待之。自後縣中事務必求請教相見時必稱為張先生。遇難決詞狀悉批審理。張亦虛心剖判人俱稱平。一日張奉縣主委托往鄉下踏勘良民勢要混爭田土。地方迎接送至寶元寺居住。眾僧俱迎謁伺侯不在話下。時當伏內暑氣逼人。張到寺覺倦方丈內開榻就寢忽夢己到明見軒。見一女子手執利刀將一「恢」字劈為兩半。西邊頓心出血能跳隨將東邊「灰」字掩於其上倏然不見醒來乃是一夢。正疑慮間見里胥請入午膳張云「我已帶有館夫自備飲食不喜騷擾。汝輩如何又糜費汝等一番使用自後再無得浪費。」里胥云「供給父母職分當然何云浪費老爺為百姓分憂惜民脂膏頓飯且恐疲民勞心者不獲享勞力者之養則我輩又將誰享也」張見里胥所言湊理心甚歡喜。食完午飲問寺僧曰「我聞此寺中有一明見軒極幽雅。便過往安歇如何只送我在方丈安下。」答云「明見軒現師兄慧明所居舊額往來官員俱在方丈安歇非小僧輩只利老爺在此不利在彼也。」張思云「我只將假言一賺果有一明見軒。既有明見軒則夢中所見之事可推尋矣。」遂謂曰「我適在此安歇精神恍榴覺有鬼魂相侵不如移至明見軒去住歇。」僧人聞言只得奉承忙打掃潔淨接本官人明見軒去。張至軒中看時果如夢中所見景象謂僧眾曰「此軒果幽雅身抵淨室萬慮消融此軒中真足明心見性只恐慾火不滅無人之境將為坑人之地。」眾僧叩頭曰「山門恪守佛教半毫不敢為非」。正問答間忽見樑上一孤燕遍體蒙灰墮下階前叫噪。張聽之初若聒人之耳終實愴人之心。眾父老侍立兩傍面面相視。見梁間未有燕壘張行出數步默囑曰「燕果有冤可飛集案前叫噪。」其燕果飛集案前叫噪。眾父老只說本官好聞燕語不知心有默囑近前跪曰「老爺德化鳥獸咸若不直。百姓快睹丰儀雖燕雀亦來賀如此。」張問寺僧曰「閒常有此燕否」僧曰「燕雖巢梁寺中未有。莫非老爺有超遷佳兆故燕雀預報其喜」張曰「燕賀報喜俱非也燕語聲中帶悲似有不平之意此處必有冤枉之事。夢既不虛事必有實。」喚隨行皂隸「跟孤燕飛止何處回報。」皂隸看時見孤燕飛入寺西一貯灰之室身竄灰內不出遂以其情回報本官。張聞言即帶里胥父老並跟隨人同至土屋勘驗。見土房卑小不光內多灰糞。命左右將灰糞搬出鋤開地穴果有一婦人屍首四肢都是刀口。張問眾僧曰「汝謂山門恪守佛教毫不敢非為。此灰室死骸從何處得來」眾僧吃啞無言。張歎曰「無人之境將為坑人之地信不誣矣」遂悟夢中見婦人將恢字劈開頓心能跳以灰掩之白己身掩灰下其心不死也。遂問此軒何人居住。眾僧答云「慧明。」又問左右聯居何人。曰「色空、慾空。」隨拘慧明、色空、慾空三僧來。問云「何物妖僧敢此大膽謀殺婦人埋於灰糞之下。此必行奸不從故逞凶殺之以滅其口。從直供招免屠戮眾僧。」慧明初時六拷三敲不肯承認。次問二空云「婦人係汝三人謀死是的縱非下手亦必知情。」二僧此時亦忍刑不肯供招。鎖紐三僧發民壯帶出方丈伺候。隨將滿寺僧人一一報名點過吩咐地方具呈保領毋得逃走一個。「但問得下手之人明白即不干連你眾僧之事。」一僧見事敗露只得從直報云「久年前有一孀婦繡一長幡來寺酬願祈保亡夫早昇天界。事因後遍寺遊玩游至明見軒慧明僧見其姿容豔冶頓起淫心。引入僧房鎖鑰門扉欲行強姦。寡婦不從引刀殺死。色空、慾空左右聯居二人豈不知情當時掘坑埋掩二人多在傍助力。如何推托不認連累眾僧」慧明帶出在外不意殺婦之事已被此僧說破。復喚入拷鞫呼前直報之僧三面執對。事已犯真只得從實供招見己不合見色起心強姦不從下手將寡婦殺死是的。二空亦供招云「慧明強姦寡婦當亦知情殺死葬埋當亦與力。只慧明多方賣囑恐事敗貽累眾僧是以寧忍一時之刑救此眾僧之命也。」張云「奸殺寡婦者罪不赦知情不舉者罹重刑餘僧各責三十不令居寺。」張爺判曰審得孀婦汪氏繡幡酬願誤入空門奸僧慧明推刃斃貞埋於灰室。明軒托夢孤燕號冤。皂服呢喃總是訴無天之恨鳥衣咭悉皆鳴蔽日之冤。斬慧明用戒渠魁誅二空以懲脅從。女子深居簡出門孀婺尤重禁行蹤。薦夫不被浮屠誑安得香魂逐穢風。
---
陳縣丞判錄大蛇陳祖福建長樂人洪武中以明經舉薦初授繁縣縣丞。極有才幹且存心忠厚。聽理百姓詞狀最稱明允。以故上司官、正堂官多有詞狀標其審理。一日奉縣主委托出郭外有所案驗。行不上十餘里忽道間見一老嫗啼哭甚哀。祖為之感遂令皂隸喚老嫗問其故。嫗對曰「妾年七十不幸夫與子相繼早亡止遺下一孫年僅數歲。昨戲山中為大蛇所傷妾所恃以為命者惟此一孫今無孫何以終餘年是以悽愴於心傷命之苦而悲號莫之能已。」祖謂嫗曰「死者不能復生汝莫哭合具狀來吾當為汝除此毒物。」嫗遵祖吩咐隨即具詞控告於祖。祖得狀回衙。次日沐浴齋戒具衣冠焚香再拜移牒屬縣城隍。云「汝為朝廷守土我為朝廷守官。人害人惟予除之物害人惟汝除之。人害弗除則為廢官朝廷於我乎奚取物害弗除則為廢祀蒸庶於汝乎奚賴哉物害莫過於蛇蠍蛟龍違令上帝且命魏徵斬之白蟒衝衢上帝且命沛公斬之。總之不欲以物害為人害也。今汝司土一方享民祀不能禦災捍患歹令恣虐之虺蛇毒害孀居之稚子則罪將誰歸今限次日可驅毒蛇赴所審斷則前過可贖。不然吾具本申奉朝廷則巍巍廟貌亦重罹法網矣。惟汝欽之。牒。」城隍閱牒畢驚懼即呼當方土地鬼兵如期執蛇赴陳爺縣所審決。至期果有群蛇集於治事所下若犯人俯伏待審狀。祖諭曰「未傷命者退左右毋得妄擊。傷人者伏首償命。」獨一大蛇伏罪不去。祖知童命必此蛇所傷。乃命左右取利劍樹地令蛇自殞抵罪。其蛇即纏劍自殺。老嫗喚至所前給俸米一石白金數兩以終養。一郡歎服。毒口螫人蛇蠍惡除妖剔蠹宰公賢。米金給賜歸終養孀婦從今荷二天。
---
梅同府判誣人命芝城一丐子刁梗與外江客丐子廝打。刁梗力強又無人勸解將客丐子痛打一頓命幾乎絕。至高門外關王廟中歇只說我被他這打痛難過也。及次日客丐子死於廟。刁梗自忖打那丐子極重想必是死密密尋到高門外來。人有言關王廟中死一乞丐者。入看之正昨所打之客丐也。即放聲哭曰「此吾親弟也聞昨日被人打敬來看之。不意便死我當為爾報仇也。」哭了便去竟不來收埋。住廟人方去各家化錢欲僱人為葬。有一長者張善本府約正也。生平好善肯施捨。因道人來化錢自出銀五錢與買棺木銅錢二百文與僱車夫殯埋已訖。刁梗復來問曰「何人為我葬弟」住廟人曰「你亦不來多得張長者捨錢若干買棺代葬。」刁梗即到張宅曰「我本江右客人親弟刁柄。前日在人家抄化觸怒於人被人痛打身死。今聞正是你家怎麼將白棺貯得去我弟兄流落在此孤客無倚。你不如付埋殯銀十兩三錢與我免我去告。不然告出人命你亦要償命矣。」張善好言溫慰之曰「你弟必在別處被打可要詳細體訪。我家世守本分決不打罵乞丐人。況昨日並無乞丐何曾有打你去問左右鄰便知。」刁梗曰「人命姦情露財是真不是你打何以出銀埋殯」張善曰「施捨出人自心昨日道人來化錢我以此捨之。你反以此致疑是恩將仇報也。」刁梗不聽堅要討銀。張善曰「似此是教人後日不敢為善矣看你無賴之徒且將錢一百文當捨你去。」刁梗狼心不足便去告曰狀告為打死人命事。梗籍江右與弟刁柄流落乞食。弟性骯髒前在勢豪張善家唐突觸怒豪。喝家童打傷多致命。匍匐入廟一夜即死。豪賄惡黨寅夜扛埋故稱施捨。剌錢故與梗買滅。切思弟死非命埋骨異鄉。梗雖貧乞忍受賄錢乞委檢驗傷正惡償命。冤屈得伸生死銜結。哀告。張善去訴曰狀訴為飛禍全誣事。善忝約正素守理法。因本境廟中死一乞丐廟祝化錢資助埋殯。善發慈心捨銀五錢買棺銅錢二百文顧埋。廟祝募勸保甲通知。突出刁梗稱係伊弟賴善打死。屈捨錢一百文求靜彼騙未滿復捏聳告。並無乞丐來家安有打罵人勸出錢助義何謂財賄乞臺細訪鄰甲洞灼真偽。玉石得分不遭架禍。上訴。張老家素良善眾保甲憤其被誣。共舉呈保結見張善並無打死乞丐之事極出冤枉。如有打死人命之情眾人都願受罪。府准三狀批與清軍館問。梅同府提來審之刁梗苦執弟被張善打死故出錢代埋。眾保甲共稱張家素善殯埋出彼施捨善心並無打死乞丐之事。梅爺一時難辨令將刁梗監起。過五日後思丐子之人必無盤纏拘禁五日必求知識濟應。可就此問其人來歷乃召禁子問曰「刁梗命你送信與何人」禁子初焉不識梅爺喝打五板。曰「強盜恐怕連累故不敢扳知識。今刁梗告他人寄信與親眷亦有何妨你何故替他隱瞞」禁子乃曰「今日命我寄信與朝天門楊建。」梅爺即拘楊建到問曰「刁梗與你甚親」建曰「爪葛表兄也。」梅爺曰「梗居止何處其家更有何人」建曰「梗是本府東鄉人今其家零落止梗一人並無別兄弟、伯叔。」梅爺曰「梗有家資否」建曰「梗先時亦足度日因好賭嫖家筵蕩盡今為乞丐頭。安得有家」梅爺曰「梗寄信與你謂何」建曰「他因官事現禁在獄問我借盤纏耳。」梅爺曰「其信安在」建即取出遞上。梅爺看之果是借盤纏信丟下還之。楊建去梅爺取刁梗問曰「你非江右乃本府東鄉人並無兄弟。原亦有家因好賭嫖破蕩今為乞丐頭。自打死客丐子人未告你你反而賴張善。我盡體訪出來該償命何疑好好供招免受刑憲。」刁梗見來歷盡真不敢隱瞞。又受饑餓恐不禁受刑。乃一一吐實招認打死客丐是真。不待再拘張善對執而狀已悉明矣。梅侯判曰審得刁梗飄蓬浪跡寄食資身。始為賭嫖之行家即為乞丐之魁首。尚不安貧守己猶且恃力凌人。間兢祭餘逞螳螂之怒臂路上逢儕輩啟蠻觸之雄心。客丐被撻而喪生冤含黑夜善士捐金而助葬仁著青天。未告凶毆罪幾漏網反行圖賴污且蔑人。視殺命如鴻毛不畏鬼責借傷屍為奇貨冀斷殯銀。以己之罪而誣人利人之財以益已。凶以奸濟貪與忍兼。世未見此斗膽之人我宜加爾斧頸之戮。按此狀誣張善得眾人肯為力保自不至被陷。然客丐果有致命之傷若不捕出凶身刁梗硬稱善打將必花判殯銀與梗便為落彼術中且客丐之冤不雪矣。梅爺故囚之以徐察其求濟應之人便可知刁梗之來歷。審其有無兄弟則執一實可以賺百虛而奸端從此可辨矣。故此判之奇奇在故囚禁一著也。
---
崔按院搜僧積財湖南有一惡少廖志遠儇俠浮薄不事家人生業。引誘良家子弟宴飲遊蕩。利口捷給談花論酒放廢禮法。鄉里長者皆厭惡之。自知不為眾所容乃買度牒披剃為僧。改法名印空住居靈秀寺。豁達能言交結士夫。修繕寺宇塑裝佛家。建置疏簿募勸十方施捨財帛。巧能搖唇鼓舌夤緣扳附多得士夫推薦各處富家巨室皆捐金贈粟。又化善信男女焚香修醮合會拜讖多般設施皆幻誘愚俗利其財帛。不三四年積財萬計。廣置衣服、器皿娶妻育子。外為僧內為俗。極有機智又思久恐事露終是危計。及崔黯為按察巡歷湖南。印空自去投牒請脫鉗歸俗。具狀云僧印空狀告為批照歸俗事。印空原係良民姓名廖志遠。昨信僧家勸化買牒出家。求悟心性欲了生死。今愚昧未徹佛教難通。徒若修行絕祖嗣續。願復歸俗納差當家。恐來謗議理合告明繳還度牒寺付後僧掌管再不執占。乞准立案批照允歸以杜後悔。上告。崔公問曰「爾教化幾年所得幾何」印空曰「已出家三年旋得旋用。」公曰「費用造設幾何」印空曰「凡修造寺宇繪塑佛家共費三千餘貫。」公曰「給者既知納者豈不能記決有隱欺。」乃差手下往搜其積蓄。見寺中器物充衣服稠疊。有銀二箱有一婦人抱一幼子盡搜到衙。公問曰「此婦人何來」婦答「以彼印空娶為妻生子已週歲矣。」崔公曰「為僧而娶妻育子那有此佛教且此銀自何來皆是惑騙良民的。當令妻子與你同歸俗衣服帶去。而財物當以之還施貧者器物留寺以付下手掌管之僧受用。」崔公判曰審得僧印空原即廖志遠也。游手好閒浪跡無藉。衲衣披體非欲見性明心梵宇棲身惟欲誣民惑世。叩雙鋒而竭五內鳴法鼓而集方神。祿位由天乃謂宿緣於彌勒富壽有命卻云借庇於釋迦。募化勸緣多營粟帛修齋設醮廣集貨財。經營三載之間蓄積千金之業。衣裳稠疊器物充盈。夜擁百媚之妻手抱一周之子是何佛教有此沙彌玷穢空門殞越王法。取利既滿於谿壑投牒仍歸於里閭。雖逃釋歸民當從所願。而騙眾致富宜沒其貲妻子付爾歸家錢帛散之貧屢。庶不拂反正之念且少懲罔世之奸。按僧告歸俗人惟聽之而已。崔公必問所得若何遂察出其誣騙之奸可謂明無遺照也已。
---
顧察院判黜贓官右都御史顧佐廉公有威。曾任御史及按察司皆有風采。亦當為京兆尹憲度嚴明清革宿弊吏率聞風悚。一日屬吏趙高犯法佐笞撻之且欲加罪吏不能堪。乃具姓名奔通政司訴佐私受皂隸折薪錢不令供役且放之回家耕種。濟私而妨公非廉官所為也。通政司以其事轉聞於上上問楊士奇曰「汝薦顧佐廉今屬吏所訴若此。僅一貪墨吏耳何在其能」士奇對曰「朝臣自永樂以來俸祿微薄。月惟給米一石薪炭芻糧資於皂隸。薪炭既資於皂隸則受皂隸折薪錢例也非賄也。皂隸既責令供納薪芻不得不遣放歸耕使口所用。不廢公不妨農官民兩便亦例也而非過也。以此為不廉臣不知所舉矣。」上悟士奇言怒曰「朝廷用一好人輒為小人所排。如此欲將訴吏下法司深罪。」士奇曰「此末事不足上干聖怒但付佐自治則恩法並行矣。」上隨以訴狀授顧佐使自治之。佐退召趙高示之以狀吏恐甚請死。佐曰「聖上命我治汝我姑容汝。但約今伊始務要改過自新不可仍前稔惡不悛。」竟不治之人皆心服。上聞之喜曰「顧佐得大體矣」及為右都御史位愈尊權愈重。凡枉法有司非對章糾之則奏疏劾之甚至按其罪而罷黜之。時左都御史劉觀與男劉福父子專權贓貪狼藉騁私滅公脅制諸道無所忌憚。顧佐耳目其事怒曰「風憲所以警肅百僚憲長如此則不肖御史效之不肖御史差出四方其行如此則不肖有司效之。況大不除則黨惡罔知自欽。今新奉明旨令佐考黜不肖洗滌積弊。試觀今日不肖無如劉觀積弊亦無如劉觀所當考滌洗滌者亦無如劉觀也。劉觀父子所為貪污如此不以法繩之何以肅官聯而清仕路會科道」有本劾觀遂逮觀父子下獄案驗其罪。顧爺判曰審得劉觀父子貪類鼠蛇暴同豹虎。訊鞫無詞字字滔天大惡供招墨跡行行罔上遺奸。發擢罪愆破盡南山之竹叢過惡決窮東海之波。律有死條理無生議。後蒙恩宥父子謫戍遼東。詩曰蒞官清白玉無瑕冰櫱紅顏雅操華。顧佐廉明清仕路劉觀謫戍警官邪。
---
第二卷姦情類
---
陳大巡斷奸殺命徽州府歙縣富民張時家貲巨萬。生子學禮性耽風月。最好馳騁丰姿俊雅才思過人。春初父命學禮請師設館於莊去家二十餘里師徒辭就館。路經一地柳塘有居民鄧魁常借銀出外經商。偶遇學禮師徒過門魁欣然延入其家。入門時學禮見魁室門半掩於門隙間見魁妻喻氏花容月貌賽過當年西子堪比往昔潘妃。手纖纖若蘭芽新發眉彎似柳葉初垂。學禮見之魂飛天外魄散九霄。心猿意馬莫能把持。魁恭敬款待坐分賓主席列高低。嘉肴美酒師徒盡醉而別。學禮就館經史無心思一見無由日夜惟魁妻是念。日往月移倏爾清明。魁與其母往醮父墳獨喻氏一人在家。適有東源後生章八久思喻氏因其姑在家未便。偶途中遇魁母子往祭意其家別無他人乃逕往其家欲奸其掃。喻氏貞潔不從大罵「無恥光棍安敢如此我夫回來必不輕放過你」奔出廚房章八追至廚中。喻氏罵不絕口章八自思「此婦不從夫回必告是非難免。」見房中首飾、衣服頗多。「莫若殺之以掩其口因而利其所有。」向廚中取利刀一把趕至堂前殺之。入房內擄其衣服首飾逃入後面盤山而回。學禮是日因先生辭回醮祭父命僕馬接學禮回。將至柳塘先令僕安福挑衣箱前行。學禮挽韁直至魁門下馬繫馬於門意圖得見喻氏一面。自廳呼魁至堂只見其婦鮮血淋漓死於地下嚇得學禮魂不著體忙出騎馬即行。章八尚在山上見得明白。魁母子回家見妻死於地母子驚暈於地半晌方蘇。子謂母曰「今日不知誰人來我家大抵強姦不從或行殺死。」入房但見釵股一空。魁遍問無有知者乃往投西源地方韓福、保長李忠、東源章八等到家驗明。章八曰「今日我在山砍柴見張學禮到你門首下馬擊門而入。半日方出慌忙策馬而走必是他無疑。」魁曰「你見得仔細不」章八曰「這等大事安敢胡言委係的實。但時家富止有一子。你可抬屍上門彼決不肯令爾聞官。千金買獲不亦美乎」魁曰「我只要為妻伸冤意不在索銀也。」眾皆曰「然。且張宅家丁眾多若被他搶屍去了又無話柄只宜告官。」魁乃寫狀告縣曰告狀人鄧魁係本縣民年甲在冊。告為奸殺事。豪惡張學禮漂蕩風流姦淫無比。窺見身妻喻氏青年貌美百計謀奸。瞰身母子出祭父墳飛馬來家摟抱強姦。妻貞不從持刀殺死擄去簪釵。鄰佑章八見證是實。當投地方韓福、保長李忠驗明。惡逆彌天冤情沉海乞天相驗法斷償命以正綱常。含血哀告。縣主沈修為人躁酷性至剛執。見狀審過口詞一遍大怒曰「白晝敢行奸殺世變異常。」即差付貴、王榮火速拿來重究。學禮是日忙回神色大變見父母默無一言即入房悶坐。父母以子久在館中呼婢設酒同飲悶悶不樂。父母問其故終不敢言。至次日傍晚在門首閒行見二捕快直抵其家驚問曰「我家無甚事公差來舍何干」公差出批與看覽愕然。忙問其子學禮以直告父。家中即備酒肴款待公差。次曰寫狀訴曰訴狀人張學禮本縣民訴為飄誣事。身業儒流家傳清白。冤因鄧魁先年借父本銀未還思騙無由。偶身今歲藏修於莊道經惡境。本月初八日騎馬過門孰知伊妻誰殺飄空捏是身謀意圖嚇騙。情慘昏天。況騎馬非行奸之事白晝豈行奸之時懇天查審詳鞫一干不遭騙陷。上訴。縣主准訴亦詳問一遍。即拘原被干證一干人犯擇日驗屍。只見項下一刀肋下一刀血跡猶在。沈公即喚韓福、李忠二人問曰「爾二人附近知學禮殺婦之詳明白說來。」二人曰「小人是日上午出耕家隔一坳。午後回來魁投驗屍是實。其間情由章八知之。」沈公曰「章八你知學禮何以殺之」章八曰「小人在後山砍柴見學禮騎馬至魁門首下馬進入其家。半日才出跨馬忙走不是他人奸殺是實。」沈公謂學禮曰「章八之言是你無疑。從直招來免受刑憲。」學禮曰「小人頗曉詩書頗知禮法安肯為此昧心之事小人其日到魁家婦已被殺。小人既來行奸安敢騎馬既騎馬來安敢殺人」章八硬證。沈公怒敲擊案子喝打學禮四十。暈死半晌。令湯灌醒終不屈招。沈公令牢子取挾棍夾起。刑法難當屈認行奸不從刺死。又問曰「首飾、衣服何在」學禮曰「實無。」沈公令敲狼頭學禮曰「家中釵服頗多安擄彼物」沈公不聽逼勒招承。沈公判曰審得張學禮恃富欺天妄行滅法淫縱匪彝亂大倫而不顧奸謀強殺貪美色而枉為。瞰母子出祭墳間馳快馬而入逼強姦。行奸不遂殺美人於非命貪心奮起擄釵服以回家。鄰里咸稱的實。明是強樑上惡得非搪突西施。本當的決用作貪花炯戒。制決待時尚俟秋後處斬。陳主道為南京大巡七月出巡徽州府張時具狀攔馬告曰告狀人張時係徽州府歙縣民。告為燭冤劈陷事。身年六十止生學禮。冤因先年鄧魁揭本經商屢年未還。思騙無由今年三月伊妻被殺。男偶館回騎馬過門。飄空捏男強姦刺死。買賄鄰佑章八等偏證。本縣沈爺非刑拷訊屈挾招承罪擬大辟。冤蔽覆盆鐵壁銅城冤無訴路。懇天大發雷霆擊破冤門。冒死上告。陳代巡青年進士明如鏡鑒清若冰壺。任事精勤秋毫必察刑罰嚴簡纖微必燭。每問刑焚香告天獄無冤枉屢出無辜。此老三告不准見不勝哀泣意必有冤。即准其狀發本府候審。大巡到任三五日後行牌拘審。調縣原案人犯俱齊唱名過後見學禮人物俊雅似非惡人。乃厲聲呼學禮曰「爾既讀書安為不法重責四十。」學禮曰「容訴小人委實冤枉。春間與師就館魁邀入飲。清明回家特踵門而謝。豈知魁不在家小人揚聲呼魁自廳至堂只見婦死於地。不知所以驚駭忙出馳馬而回。既欲行奸必不騎馬繫馬於門必不殺人。章八苦證小人進魁家半日才出此乃買囑屈陷。望老爺高抬明鏡照破苦冤。」章八曰「此事是的小人在後山砍柴見學禮進魁家半日才出。並未有他人到彼家。」大巡見此人狀貌不善乃怒問曰「其婦被殺必會喊叫爾在山逼近豈不知之」章八曰「小人知叫。」大巡曰「既知喊叫胡不進看何待鄧魁來投才說此言難憑。」章八詞窮無言可答。大巡正在狐疑適有一烏鴉飛入臺前三匝而鳴向章八頭上一啄而去眾皆驚異。大巡厲聲曰「殺喻氏擄財貨是你這賊安可證陷他人重打四十依直招承。」不認令挾起敲狼頭一百。又不招又令重挾熬刑不過乃招曰「是小人強姦不從恐言於夫故殺之。」大巡曰「既是你殺怎陷學禮」章八曰「偶學禮過門入其家小人尚在後山沿山奔回是不合強證屈陷學禮此亦天理不肯。今遇爺爺青天自分償命。」大巡追其釵服不認又令挾起。乃招曰「釵盡用去衣服尚存。」即差嚴完、呂範挾同鄧魁到其家搜出原衣十餘件魁認明。陳大巡判曰喻氏被殺情固可矜學禮遭刑苦猶可憐。非有司罪歟其章八身行大惡嫁禍東吳雖寸斬不足以謝天下。然烏鴉飛啄可稽在天理不容漏網憲臺法眼難瞞在王法安容橫暴。填命有條斬首示眾。學禮無干省發還家之例鄧魁不合誣告死罪之刑。喻氏貞節雖死不從合旌其門以風天下。予按此斷非素行動神明誠心格物類者能乎陳公一見學禮丰姿知非其罪。況烏鴉之報一鞫便明王法昭矣。旌貞節誅強暴民風可挽時俗可回。足稱明於折獄者矣。百姓作《古風》一篇以頌美云陳公明鏡天心燭魑魅魎魎皆驅逐。執法焚香叩上蒼審的有罪方誅戳。命徽州作大巡當時照破沉冤獄。烏鴉三匝繞官廳嘴啄賊囚腦頂肉。章八分屍償節貞萬戶咸寧無私曲。吏胥守法奉公差士民安樂親眷屬。皇王有道四海清德星高照開天目。指日丹書下九天致君堯舜百姓足。代代公候匪浪誇五福全臻從心欲。
---
林侯求觀音祈雨江安縣民婦柯氏與夫管純角口致爭自逃母家去。母因勸諭之不數日復歸。至半路遇兩和尚在傍路來問曰「娘子何往」答曰「我回管宅夫家去。」和尚哄之曰「管宅舊路本從此去今前路崩陷人行不得都從我這傍路去更近。」柯氏不從曰「那聽你賊禿謊。」兩和尚曰「我好心教你路你反罵我。」遂兩傍挾其手挾去。都是山僻小路行不三里至一山庵已有一老和尚及兩婦人在此。兩和尚名真悟、真醒而老的名明融則其師也。真悟曰「可將舊老婦與師父今日採來的與我。」從此拘留奸宿那肯放回。管純又經數日往岳母家接妻。岳母曰「五日前已發落回矣。」管純曰「並未見回。」兩下鬧爭不決因赴縣告曰狀告為懇究妻身事。純妻柯氏歷年無異近因角口奔回外家已經十日。純自往接妻舅柯延指稱已還。何無下落並不見蹤。非伊家未回則在途被拐懇天為民作主。跟究妻身得復完聚。蔭德彌天。上告。柯延是多疑人恐姊或被管純打死而故稱未回也。亦赴告曰狀告為殺命詐掩事。延妹柯氏早嫁管純貌醜失意屢遭打罵。減克衣食千般刁蹬。前趕逐出面體毆傷。母哭諭歸反觸純怒加毆屈死計埋滅屍詐稱在逃希圖掩罪。乞嚴究死因調屍檢驗洞破奸計伸雪冤抑。感激叩告。縣尹林培仁明官也。提來親鞫兩下相執不肯降服。柯家干證稱柯氏已歸夫家管家鄰佑執柯氏並未見歸。林尹知必路上被拐是的命手下四處為訪。柯氏素性柔順明融雙腳爛瘡那兩婦人都厭惡之不肯親近。惟柯氏為煎藥傾水小心伏侍。屢在明融前哀訴曰「我因與夫相打逃往娘家今在娘家被拐到此。夫後問娘家取人必有爭訟。師父出家人望發慈悲心放我回去勝造七級浮圖也。」明融憐其哀懇迨近晚送出舊路曰「放你回但勿對夫說在我庵也。」柯氏歸家一一與夫言被二和尚強拐之事。管純曰「我被你弟告險些問償命。今須與你見官說明勾完訟事而歸。」次日去見林尹訴出被拐之由。林尹曰「其庵何名有何記號」柯氏曰「我不曉何名但庵中有一魚籃觀音。我每燒香祝願保佑我得歸家。以手捻其足大指其痕深入此可為記號。」林尹記在心時因大旱遂出告示取各庵寺觀音不拘大小新舊送到本縣大寺。侯率眾虔禱求雨然後做功果送還。但須自寫本庵寺記號以便認回勿致混爭。不數日各庵寺觀音盡送到林尹親率士眾行香禮拜既而霖雨沾足。乃命僧道修謝雨功德訖仍出告示令各僧道都認回自庵寺觀音。內有一魚籃觀音其足大指有指甲捻痕。命一公差守住曰「我夜夢此觀音放一鯉魚於河因騰雲下雨真有靈驗。我要留衙中供養有某寺來迎者可令來領公價去另塑一座。」及真悟、真醒來迎公差與之云引入衙中領銀再塑。林公問曰「此魚籃觀音是你寺的乎」對曰「是也。」林公曰「此觀音真靈前夜夢他行雨果是有雨。昨夜又夢來說彼庵中有三個婦人一個逃來告狀。他庵中惡濁不願歸去。今日果有一婦人來告你強拐必是你二禿也。」真悟、真醒那肯承認林公令柯氏來證。柯氏曰「此二僧是也。」乃服罪。又令人往庵果搜出二個婦人皆是路中拐去者各命親人來領去。寺中更一老僧以銀賄公差未拿到。林公問寺更有僧乎公差答「已無矣。」柯氏亦念老僧放己之恩不為執出。但擬二僧絞罪。林尹判曰審得僧真悟、僧真醒佛口蛇心性人面獸肝腸。忒輕薄不將佛戒遵恁顛狂敢把春情蕩。法界逢傾國忽然不覺體酥麻慧眼觀多嬌幾乎頓使神魂喪。遂起拐來之念慾心似海深因行挾去之謀果然色膽如天樣。空門戀色三光不畏知花散沾身五戒何曾講。納衣今作合歡被應難報道好姻緣鮫綃舊是紫蒲團可不羞殺騷和尚。笙簧洞府卻非阮肇佳期雲雨陽臺難比襄王情況。不守禪宗居梵宇難辭絞罪入刑場。按柯氏既歸則拐帶明矣。然惟道觀音足指有痕此亦難以遍寺查訪。惟托祈雨一節以集之假公以究乎私則不勞力而僧犯在掌握之中矣亦因事設機之一奇也。
---
陸知縣判謀懦夫濬儀縣人徐汝梁娶妻阮氏合巹三載不曉房事。及妻歸母家母問曰「汝夫婦皆長大三年何無子乎」阮氏初不應。數日母又曰「汝姐先去四年生二子汝妹後去二年生一子汝何獨無子」阮氏乃答曰「汝婿是懦人我豈能自育子」母心明白及婿來回門謂之曰「我阮門女子最是多男我長女適王家四年生二子少女適虞家二年生一子汝令正居中今已三年緣何未有子」徐汝梁曰「正不知何故他人妻皆有子怎我的獨無」岳母曰「人夫婦要行房方有子。你忒老實必未行房也。」汝梁曰「我果未行房也今後宜行房令他有子。」及與妻歸其夜阮氏先睡汝梁在房中周圍而行。妻曰「何故不睡只在此行」汝梁曰「你母道我不行房故你無子我今夜要行房也。」妻見其無知乃教之曰「不是那樣行房你來睡我自教你。」汝梁解衣就寢妻扶之上身按其陽物於陰戶曰「可動腰行房也。」汝梁年紀已長血氣亦壯大覺有意趣乃曰「行房這好耍何不早教我」妻曰「此男子自曉之事豈待婦人教乎」從此方知稱合。然他事終多矇昧妻抑鬱不快意。鄰有少年婁鎮者伶俐俊雅素知徐汝梁癡懦不愜妻意。乃調戲阮氏曰「看你貌若嫦娥又聰明俊俏真女流第一。乃配此懦夫恰似好花插糞土辜負花容月貌也。依我見不如揀個少年與他相好遣與陶情也。不錯過青春年少。」阮氏歎氣曰「噯無人似我命薄。」婁鎮見他不拒即攜手曰「倘蒙不棄願終身永好也。」阮氏即允。二人情好日密肝鬲相愛。初惟夜間來往後日間亦往偷情。忽汝梁遇見亦知吃醋怒曰「你怎與別人行房」婁鎮下閃開便走。阮氏曰「我在此睡著只說你來不料被他人脫。你快自來行罷。」汝梁依言自去與妻雲雨又言他要出與人說。妻哄之曰「你不可與人說若說他恐明日又來。」乃尋些果品與在房中食。私往後門見婁鎮鎮曰「今日若非懦子險些脫身不得。」阮氏曰「拿你他必不會只是要出與人說真個惱人我故以果子與他在房中食來與你商議。」婁鎮曰「你肯與我殺我就為你殺之。」阮氏曰「不可如此殺心。」鎮曰「這樣懦人留他何用」阮未及答見夫從後來即轉身與他回話。下午纏他在家不與出外。晚飯後汝梁要出外妻亦不阻。婁鎮早懷刀在門外候見汝梁離門幾步從後殺之。阮氏見夫久不歸留門不閉先自去睡。至次日人言徐汝梁被殺於路。阮氏即問婁鎮曰「是你殺乎」鎮曰「我昨夜並未出門若我殺他必來陪你矣。」阮曰「必是你也如何瞞我」鎮即發咒曰「若是我殺我不得善終。」阮氏見他不認心亦不甚惜夫之死。但啼哭出路令人殯之。有堂兄徐梁赴縣告曰狀告為殺命事。堂弟汝梁生平癡懦不辨菽麥。昨夜出外不知何人暗行謀殺。係至親不忍坐視人命至重殺死極慘。乞追鄰佑究勘殺故。訪察凶身正法償命。死者瞑目生者感德。哀告。陸太尹面審曰「汝弟與人有仇乎」曰「癡懦之人不知饑飽不識寒暖何人仇他」陸尹曰「汝弟更有何人」曰「只一幼妻耳。」陸尹知懦人無仇而妻年少必有姦夫殺之。乃曰「他既有妻必拘其親妻問之。」公差來拘阮氏怨婁鎮曰「今一伯告狀官差拿我必是告我也。」鎮曰「你伯未指人告只是官要問你親妻或知何人所殺豈疑你殺夫乎可去無妨明日我來看你。」及阮氏到官陸尹曰「你夫被殺知是何人」阮氏曰「丈夫夜出於外我在家不知。若知早已告他矣。」陸尹曰「或你伯要謀你家業故殺之乎」阮氏曰「伯家自富與我夫相愛必非他殺。」陸尹曰「若知何人所殺可來補狀若不知可自葬埋罷。」阮氏出陸尹密令二公差隨之曰「倘有男子與共語便縛來。」既而阮氏路遇婁鎮問曰「官如何問」阮曰「官云不知何人可自埋便是。」公差拿住二人曰「官要再問。」婁鎮甚懼。陸尹問阮氏曰「此人是你何親」阮氏曰「是鄰居婁鎮。」陸尹眾命拶起曰「我訪得你與婁鎮有奸是鎮殺你夫你曾同謀否」阮氏是婦人膽小即認曰「奸果有只殺事未知。他說要殺我夫我叫他勿殺。後他發咒說不是他殺。」陸尹命開阮氏拶。將婁鎮挾起受刑後亦自供認。陸尹判曰審得婁鎮輕狂浪子尋花問柳過東牆阮氏淫蕩歪姑惹蝶招蜂來後院。一則貪人事美注意於傾國傾城一則嫌己夫癡偏情於子嗟子國。秦樓風月時邀弄玉同吹楚館雨雲夜赴襄王好夢。歡娛未足兇暴橫生。挾利刃於途中徂伏候擊刺懦夫於門外黑夜中傷。淫慾無涯既已奸人妻室陸梁莫比又復斃人夫君。造惡殊深擬死允當。阮氏雖不知故婁自行兇然非汝有奸夫何以死釀寡皆由奸起凶戈乃自人操。宜在不赦之條方為不節之戒。按阮氏初到即用刑拷勘彼必供出婁鎮。但指奸不為奸夜殺又無證難以入罪故寬縱以待。鎮之追隨阮氏然後同縛則彼姦情既無辭而謀殺亦可問入矣。此懸餌得魚之計也。
---
李府尹遣覘奸婦河南府民婦洛氏夫故孀守一子樊見年甫七歲。以夫週年請近庵一道士萬允正來家誦經超度亡夫。允正見洛氏有貌輒起淫心。故勤將諸經諷誦令色媚言千般承奉。及以錢帛謝彼誦經甚作喜悅之色。為感謝難盡之意過數日買好時果送與樊見食。求洛氏捨香一爐祈保樊見成人長大。洛氏允之。每月來接香錢必有齋食果品相送。洛氏信允正為善人亦自捨香一爐祈保星辰口朗。其後接香錢每月必來兩次所送果品始終不改。洛氏忽一日留允正午飯因說他孤兒寡婦被人虧各佃苗租多頑欠不納者。允正曰「我只知為道士山庵清苦。今依施主娘說則守寡亦有煩惱也。」洛氏曰「你道人何等清閒我寡婦有千般憂慮。」允正曰「清閒僅有只一件大不好無妻無子終無結果。」洛氏曰「你修行人亦思妻子乎」允正曰「鳥獸也有雌雄何況於人即子且慢說但無妻一節此苦惟天知地知。」洛氏見說無妻之苦自想我無夫者情亦一般。因曰「你說也是似我無夫者家無主亦甚苦也。」允正曰「無妻者難計較夫則由人招耳。」洛氏知允正心邪己亦肯納。又曰「無夫可招妻亦可娶也。」允正見洛氏交談不拒即曰「我家施主娘捨錢極多更肯捨我一妻真生死感激也。」洛氏曰「娶妻銀非小可一人怎能獨舍」允正起執其手曰「正要一人方好舍娘子無夫我無妻成就一對更何待舍」洛氏曰「你真膽大好打。」允正曰「殺亦由你何惜一打乞憐念孤道舍我一次勝救一命也。」洛氏淫心本動見此勤懇遂承納之。鰥夫寡婦狂興百倍真如久旱逢甘雨久渴得仙漿也。兩情美滿不言可知。自此夜來日出不異夫婦。如此者十年樊見年已十七頗知世事。乃拒允正不許登門。洛氏因托言往庵許願樊見輒隨之去寸步不離不得偷私。洛氏因揮樊見遠站欲入房小解。樊見又邀允正出外方令母入道房。洛氏計無所出心甚忿恨。乃當佛堂前輕與允正曰「似此關防何以落手我真恨此豚犬人骨不奈他何也」允正曰「母欲治子如俯地拾芥。但告他不孝令官府打死他。我便明來入贅夫婦長遠矣。」洛氏依計故在家中生事罵子。往府告曰狀告為梟子不孝事。痛氏不幸早歲喪夫。梟子樊見年方七歲歷今十載撫養成人。辛苦萬狀頭髮為白。詎見惡逆罵母如婢。今月十一逢氏生日治酒請族。梟惡觸怒行兇欲毆。切惡不思乳哺亦念孀守。梟羽才長輒便食母。勞苦半生博此逆報。天合孝治乞殄惡逆無亂天常。叩告。樊見去求訟師作訴狀「見得母與道士有奸怒彼阻諫。故誣告不孝。」訟師曰「若依此訴便得不孝之實。母告不孝你本罪重。若訴出奸來而道士不認你該萬死矣。只宜受打被禁。他回家必與道士往來然後只稟於官。密差人訪方可釋矣。」樊見曰「打難忍。」訟師曰「不奈何亦須打到二十後方可指出。」不數日太府李杰捉去親審曰「寡母守你何等辛苦你何故不孝」樊見曰「慈母深恩鳥羊知報。況寡母苦守怎敢抗拒今告不孝自是得罪於母雖死無恨。老爺乞念亡父止小的一人若打死則亡父絕後寡母十年苦節亦歸空矣。」李太府察樊見初冠人性溫和疑其有枉問曰「人唆汝母乎」見曰「母子天性人何能唆若可唆告亦是為子不孝不能承奉母心也。」李太尹謂洛氏曰「汝寡居十年惟有一子。今告之罪至死得無悔乎」洛氏曰「無賴惡子不孝於母寧復惜之耶」李太府曰「母告子死無有不死。審如此可買棺來取兒屍為你打死之拘禁纏延也。」洛氏出買棺李太尹使二人覘其後。洛氏出謂一道土曰「事了矣太爺將打死他命買棺來。」收貯二人入報於太府。少頃將棺至李太府冀其悔悟再三諭之曰「不孝本當死奈你半生只一子打死豈能再生不如打他二十後若不改再告便結果他。」洛氏堅執如初定要置子於死。時道士立於門外李太府令二人擒之入問曰「你與洛氏有奸又唆他告子不孝該得何罪」道士曰「並無此事。」洛氏曰「樊見正是這等不孝他嘗賴我與道士有奸。當面又不敢說我才出外買棺他便說此假話。」李太府曰「若你兒說便是不孝了自你告不孝時已差人體訪。你才出外又對道士說『事了矣。』不是有奸何以對他講」將道士挾起乃供曰「某與寡婦有私嘗為兒所制故欲除之。」李太府乃拶洛氏發打道士四十即死於杖下。問洛氏曰「你願官賣乎願從子乎」洛氏未對。樊見曰「道士既死母無他心。願留與小的侍奉。」李太尹判曰審得萬允正首戴黃冠宜謝風月之樂事洛氏志修清節須忘雲雨之佳期。出入蕊珠宮豈識標梅寄詠砥礪冰霜守惟知柏舟自。蓋出家異緇世之途而空房絕紅塵之想。胡乃戒忘空色依然春引芳心。欲斷絕乎身世姻緣反沉慾海未修整乎閨門閫範卻扇淫風。怨女曠夫雍容於偷香竊玉真人嫠婦蹁躚於度柳穿花。豈洞賓之攜牡丹仙風習習乃武之私懷義穢德彰彰。情以慾迷心為淫喪。道士唆告乎孝子慈母忍割乎親兒。玄之不白胡乃其寧色之溺人一至於此。斃此野客於杖方快人情免賣寡婦於官少從子願。按母告不孝本無可疑。特以十年寡母止惟一子而必欲置之死地此豈人情哉蓋必有私交故心為淫溺而愛以忍割也。凡婦人愛子之心最真然可以奪其愛者惟情夫之慾也。李公一見察之不使孝子被誣其可謂明之遠也已。詩曰世上牽人無過色英雄到此亦為迷。請觀歷歷姦情案急猛回頭強自持。
---
第三卷盜賊類
---
董巡城捉盜御寶弘治五年七月十五日夜有強盜四五十人攻入甲子庫。殺死守庫官吏二十餘人劫去金銀寶貝不計其數。次日方覺。兵部一面差人盤詰各門出城人民一面奏知朝廷。十八日聖旨頒下差兵部將京城官民人等挨家挨戶搜檢有能捕得真贓正犯者官則超升民則重賞。時各官莫不差人四下緝拿並不見蹤影。有巡城正兵馬董成者自思曰「京城大小人家各各互相搜捕如此嚴急那個巨賊敢藏許多金寶在家其心懷疑俱決矣。既不敢藏在家必思帶出城外方穩。只門禁又嚴彼焉能得出此惟有假裝棺柩藏去方可免得搜檢。彼賊中豈無此見識者乎」即命手下人吩咐曰「你等去守各門但有掛孝送靈柩去城者各要去跟究其埋葬所在一一來報不得隱瞞。」至晚各門來報都有喪出城。蓋京畿地廣人稠故生死之多如此。董巡城又吩咐曰「今日安葬再過三日必去祭奠汝等再去潛窺密聽看某處孝子悲哀某處不悲哀可再來報。」至第三日眾手下依命去訪皆來報曰「各處孝子去祭奠都涕泣悲傷。」內有韓任稟曰「小的往北門郊外去看那一伙孝子四人皆不悲哀其祝墓言辭多不明白。更僕從六人皆有戲耍喜悅之意。」董巡城曰「更過四日是七朝矣。可選力士二十人將此孝子並僕從一齊鎖來不得走脫一個。拿來即重賞你。」至第七日手下依命將此四個孝子、六個僕從都拿到。董巡城先單取一孝子問曰「你葬何人在郊外」孝子曰「老父。」董問其父生死年月孝子答曰某年月生某年月死。董令收在一旁。再取第二個問所答又一樣。又取第三個問所答又一樣。又取第四個問所答各不同。乃親押往郊外命左右掘開其墓取上棺木撞開視之則盡是御庫中之金銀寶貝也。董不勝歡喜左右莫不服其神明。賊亦叩頭受死。遂寫文書申於兵部曰「巡城兵馬司董為捕盜事奉聖旨著兵部將京城官民人家挨戶搜檢捕拿強劫御庫真贓正犯。欽此欽遵本職日夜緝訪拿得強盜正犯張祜、李輔等賊首十人。搜出所劫御庫金寶真贓取供明白。緣係強盜重情未敢擅便發落。理合申詳題奉請旨以候處決。」須至申者兵部即題本奏上奉聖旨「張祜等劫庫重情梟首示眾董成捕賊有能超升二級。該部知道。」當日各官惟知嚴捕盜賊那能勾得。惟董成以心料賊之情知其勢必假裝棺樞方可藏金寶出城外。因命左右從此體訪果不出其所料。能挈寶玉而歸之朝廷其功不小其明真過人矣。在大傳曰「作易者其知盜乎董公有焉。」
---
汪太守捕剪鐐賊陝西平涼府有一個術士在府前看風鑒極高。人群聚圍看時賣緞客畢茂袖中裹銀十餘兩亦雜在人叢中看被光棍手托其銀從袖口出下墜於地。茂即知之俯首下撿。其光棍來與爭茂曰「此銀我袖中墜下的與你何干」光棍曰「此銀不知何人所墜我先見要撿你安得冒認今不如與這眾人大家分一半我與你共分一半有何不可」眾人見光棍說均分與他都幫助之曰「此說有理銀明是我撿得的大家都有分。」畢茂那裡肯相扭入汪澄知府堂上去。光棍曰「小的名羅欽在府前看術士相人。不知誰失銀一包在地小的先撿得。他妄來與我爭。」畢茂曰「小的亦在看袖中銀包墜下遂自撿取彼要與我分。看羅欽言談似江湖光棍或銀被他剪鐐因致墜下不然我兩手拱住銀何以墜」羅欽曰「剪鐐必割破手袖看他衣袖破否況我同家人進貴在此賣錫頗有錢本現在前街李店住怎是光棍」汪太守亦會相見羅欽手骨不是財主。立命公差往南街拿其家人並賬目來進貴見曰「小的同羅主人在此賣錫其賬目在此。倘與人爭賬係主人事非干我也。」汪太府取賬上看果記有賣錫賬明白乃不疑之。因問畢茂曰「銀既是你的你曾記得多少兩數」畢茂曰「此散銀身上用的忘記數目了。」汪太府又命手下去府前混拿二個看相人來問之曰「這二人爭銀還是那個的」二人同指羅欽身上去曰「此人先見。」再指畢茂曰「此人先撿得。」汪太府曰「羅欽先見還口說出否」二人曰「正是羅欽說那裡甚包畢茂便先撿起來。見是銀因此兩人相爭。」汪太守曰「你既不知銀數多少此必他人所失理合與羅欽均分。」遂當堂分開各得八兩零而去。汪太府命門子俞基曰「你密跟此兩人去看他如何說。」俞基回報曰「畢茂回店裡怨老爺又稱被那光棍騙羅欽出去那兩個干證索他分銀跟在店去不知後來何如。」汪太府又命一青年外郎任溫曰「你與俞基各去換假銀伍兩又兼好銀幾分故露與羅欽見。然後往人鬧處站必有人來剪鐐。可拿將來我有賞你。」任溫與俞基並行至南街卻遇羅欽來。任溫故將銀包解開買櫻桃。俞基又解開銀曰「我還銀買請你。」二人相爭還將櫻桃食訖逕往東嶽廟去看戲。俞基終是小廝袖中銀不知幾時剪去全然不知。任溫眼雖看戲心只顧在眼上要拿剪鐐賊。少頃身傍眾人來挨甚緊背後一人以手托任溫手袖其銀包從袖口中挨手而出。任溫知是剪鐐伸手向後拿曰「有賊在此」其兩傍二人益挨近任溫轉身不得那背後人即走了。任溫扯住兩傍二人曰「太府命我拿賊今賊已走托你二位同我去回復。」其二人曰「你叫有賊我正翻身要拿奈人來往拿不得。今賊已走要我去見太府何干」任溫曰「非有他故只要你做干證。見得非我不拿只人群中拿不得也。」地方見是門子、外郎遂來助他將二人送到太府前。俞基稟曰「小人袖又未破其銀不知幾時盜去全不知得。」任溫曰「小吏在東嶽廟看戲一心只照管袖中銀。果有賊從背後伸手來探其銀包已托出袖口。我轉身拿賊被這兩人從傍挨緊致拿不得此必是賊黨也。」太府問二人姓名一曰「我是張善。」一曰「我是李良。」太府曰「你何故賣放此賊今要你二人代罪。」張善曰「看戲相挨者多誰知他被剪鐐反歸罪於我。豈不以羊代牛指鹿為馬乎望仁天詳究免我受無妄之災。」太府曰「看你二人姓李姓張名善名良便是盜賊假姓名矣。外郎拿你豈不的當各打三十擬徒二年。」命手下立押去擺站私以帖與驛丞曰「李良、張善二犯到可多索他拜見。其所得之銀即差人送上此囑。」丘驛丞得此貼及李良、張善解到即大排刑具驚嚇之曰「驛中事體你也聽得上司來往費用煩多你若知事免我拷你。過了幾日饒你討保回去。只等上司要來聽點餘外不與計較。若無意思今日各要打四十見風棒。」張、李二人曰「小的被賊連累代他受罪這法度我已曉得。今日辛苦乞饒命。」明日受罪出來即托驛書手將銀四兩獻上叫三日外要放他回。丘驛丞即將這銀四兩親送到府。汪太府命俞基來認之曰「此假銀即我前日在廟中被賊剪去的。」汪太守發丘驛丞回即以牌去提張、李二犯到問之曰「前日剪鐐任溫銀的賊可報名來便免你罪。」張善曰「小的若知早已說出豈肯以皮肉代他受苦楚」汪太府曰「任溫銀未被剪去此亦罷。更俞基銀五兩零被他剪去衙門人銀豈肯罷休你報這賊來也罷。」李良曰「小的又非賊總甲怎知那個偷得俞基銀」汪太府曰「銀我已搜得了只要得個賊名。」李良曰「既搜得銀即捕得賊豈有賊是一人做銀又另是一人得乎」汪太守以前假銀擲下曰「此銀是你二人獻與丘驛丞者今早獻來。俞基認是他的則你二人是賊已的更放走剪任溫那賊。可報名來。」張、李見是真贓露出只從實供出曰「小的做前剪鐐賊者有二十餘人共是一伙。昨放走者是林泰更前日羅欽亦是。這回禍端是他身上起其餘諸人未犯法。小的賊有禁議至死也不敢相扳。」再拘林泰、羅欽、進貴到追羅欽銀八兩與畢茂領去訖將三賊各擬徒二年。仍排此五人為賊總甲凡被剪鐐者都著此五人跟尋由是一府肅清剪鐐者無所容其奸矣。
---
蔣兵馬捉盜騾賊蔣審為南京兵馬司一日早晨乘轎出參官路遇一後生似承差裝束乘一匹騾振策而馳勢若奉緊公差之意。及近蔣兵馬轎勒騾從傍而行卻有遜避之狀。過步後復長驅前進。蔣公思曰「此人乘騾疾走若奉公差然詳彼舉動又似避我。倘果係走差的人何須如此挨青而過意者其盜乎」命手下滕霄曰「去拿那乘騾後生來。」滕霄趕去拿到蔣公問曰「你乘騾何去」其後生曰「小的奉巡爺差有緊急公事。老爺緣何阻我路程恐有違限期累及小的。」蔣公曰「你奉巡爺差公文何在」其人曰「正是機密事親承口囑故要遠去。老爺休要纏阻我。」蔣公曰「你在何處盜騾來怎得詐稱公差這等膽大」其後生高聲抗言曰「老爺這等說話願同往巡爺處說個明白為老爺獻功。」蔣公見其人言辭朗烈全無懼色似乎拿錯。然終疑其行路躲閃之情。不覺辯駁挨纏一飯之頃後有一人走來汗流氣急。遠遠望見其騾即言曰「那騾是我的其盜騾賊在那裡去前行路人可代我拿住我有謝你。」蔣公聞得心中暗喜已有察奸之神其後生始驚得倉惶無措。及追者近前猶未知賊已被捉只宜賊已逃了遂向前去牽騾。蔣公曰「你騾在何處失休要冒認。其盜騾者即是此人已拿在此可都在衙去審問。」遂將二人並騾帶進衙。失騾者曰」小的是方應舉家住城中後街頭。今早牽騾在門首整鞍訖將出城去取賬復還家尋銀。擬停待稍久及再出門騾已被偷。一路跟問幸得老爺拿了此賊真包閻羅之見方能如此發奸摘伏。」盜騾者曰「小的是萬正富家近城中東門。怯才路上遇老爺更過去一望之地即小的之家。今被所捉賊情難隱望看公子分上超生積德。」蔣公命方應舉具領狀來領出騾去。責萬正富曰「你才說願解巡爺處獻功今解去有功否」正富只磕頭求赦蔣公以其初犯擬杖八十發去。仍為詩勸之改過云。詩曰人生活計幾多般負販形勞心卻安。穿壁牆皆禍藪探囊偷篋有危端。欲徼樑上稱君子難免庭中對法官。知命不如安分好暗危倖免悔將難。
---
金府尊擬告強盜貴溪縣包明等連僉狀告為急救民害事「賊風四起鄉境不寧。惡丁檜罪浮盜惡過桓自號安東金貴平王。挾黨餘弁諢名大張飛金遼小霸王陳見八大金剛及牙爪武壯楊感等群雄烏合劫殺百姓搶擄財物淫穢婦女燒燬房屋。被害數十家哀徹心髓男女聞風驚碎心膽鄉村未晚閉戶小兒不敢夜啼。切恐猛虎不除犬羊無睡勁鷹弗滅鳩雀堪憐。乞臺法剿安民。上告。」金侯擬曰養雞者不畜狸養犬者不畜豺。今丁檜等群盜烏合流毒一方。是梗路之荊蓁齧民之狼虎者尚可謂鼠竊狗偷而漫焉不足畏乎仰縣速行緝捕毋使履霜堅冰至而熒熒不遏以成炎炎之勢。
---
鄧縣尊審決強盜南陵縣安諤狀告為劫賊慘殺事「家處僻隅二月十八夜強盜二十餘人搽紅抹黑明火燭天手操鋒鍔衝開四圍門壁蜂擁入室。老幼男婦如鼠見貓神魂離殼男被殺傷性命幾死。金銀、釵、衣服捲擄一空止有舊衣、舊裳又付祝融一燄。觀者流涕聞者心酸。懇天法剿安民。上告。」鄧侯審云丁檜惡為賊魁三犯不悛。烏合賊黨明火劫掠。既卷其財又傷人命。擬此兇惡殆猛獸中之窮奇蟄蟲中之虺也。贓證俱真合擬大辟餘黨再獲究。
---
鄒御史德化群盜萬曆貴州年饑百姓逃亡者多有等負血氣者相聚為盜。劫掠鄉村殺擄人民。打州搶縣帑藏一空官司莫敢誰何。所在有司公文告急兵部急馳本奏知朝廷聖旨著吏部知道。吏部奏曰「貴州反蠻地方未知聖化若是加兵征剿恐急迫投入蠻夷為禍不小。須得一良臣撫蒞慰彼。赤子無知一時為饑荒所迫相聚為非倘能改正即我良民。此以德服人堯舜之道也。」皇帝准奏即著吏部推擢智能之士。時鄒元標為縣令任滿回朝復命。吏部議曰「貴州之亂非鄒公不可。」於是擢為貴州道御史。百姓聞知無不歡悅皆言「鄒老爺若來我等即見太平矣。」鄒公到任巡撫各府縣吏胥奉法百姓安堵。一日於察院會同三司商議弭盜安民之策。眾論紛紛不一於是有欲鄒用相者察得其盜用厚賂以解散之也。有以趙廣漢鉤鉅之術進者廣漢用智門外置一鉤鉅使人投匿其中有群盜聚空舍謀欲劫人。商榷未畢即為漢所捕獲。為此策者欲鄒密知賊情出沒而用奇兵殲之也。一謀士曰「察見淵魚者不祥智料隱匿者有殃如二公所談均未得其本也。戴淵與樑上君子獨非劫客耶一指揮江上而為陸學士所化一隱伏梁間而為陳太丘所新。彼二公者非用伺察非用鉤距也。惡非本來善乃真性彼惟從其真者覺悟之故盜自知愧也。又漢龔遂為渤海太守宣帝召見問以息盜之術。遂答曰『海瀕遐遠不沾聖化。民困於饑寒而吏莫之恤故使陛下赤子弄兵於潢池中耳。臣聞「治亂民猶治亂繩不可急也。」願丞相御史無拘臣以文法俾臣得一切便宜從事。宣帝許之。遂乘傳之渤海界移檄郡縣罷捕盜之令。且對眾曰『凡持田器者皆良民持兵刃者皆亂民。』群盜聞之悉皆棄兵弩而執鉤盜俱平服。公請擇於斯二者。」鄒曰「弭盜惟有兩端非德化則威制也。」又曰「心服為上力屈次之。某雖不才願從事先生教益。」鄒後巡撫至彼使者旁午於道。有以負固不服告者有以遠交近攻告者以訓練士卒積聚芻糧將兵欲戰告者有以賊勢不振烏屯蟻聚之眾解散一半告者幕下將官有欲整大軍直搗其巢穴者有欲挑戰祥比出奇兵以勝之者有欲流言反間欲使彼自相殺戮乘亂以攻之者有欲修書厚賂買結某處兩路約訂同日起兵使彼三面受敵首尾不能救應者。鄒不為惑惟給榜文四方張掛許彼改惡從善。既捕獲真賊喚至案前。先偷以良心真性次曉以順逆禍福終給以衣服、酒食令之自去。向化而為善於是群盜聞風感激漸次解散。一日細作來說賊巢尚有數寨感公撫恤之仁思欲效順納款。恐公不以為誠故未敢即至。一謀士密白鄒曰「暗檄令送薪芻試其向化俟。至轅門伏甲誅之可獲首級以充軍功。」鄒曰「殺降不祥且傷皇上好生之德。公策雖善某不敢用也。」由是群盜聞之悉皆泣涕投劍。鄒承命捕盜不糜費糧食不肝腦百姓而貴州靜治。盜惡原非性本來逃亡空匱聚蚊雷。一聞御史傷主語泣血相看擲劍回。
---
陳風憲判謀布客陳選字士賢天臺臨海人。髮髫齠時即立志以古聖賢自期待。奉身甚約操履甚端。登黃甲每居一官必欲盡職每行一事必欲盡心。視去就為其輕惟屬意於生靈國脈名重海內。士大夫無問識與不識論一時正人必僉曰「陳選。」司風憲時方諏日戒道啟行已至所轄屬地。尚未到任道間忽有數百蠅蚋飛迎馬首撲之不去。選曰「我自履歷宦途左右非濟濟縉紳則前後師師甲冑。況風憲官奉皇帝出巡山嶽震動。過州州接過縣縣迎。今擁集馬首者非眾多百姓非眾多父老官吏乃逐墜蠅蚋如此。曾聞諺語云『鵲為喜報鴉為凶鳴。』此屬之來即不占吉凶定不徒也。間閱《包龍圖公案》曾有蠅蚋迎馬首之事今日或亦其故轍未可知也。昔龍圖發奸摘伏青史標明今日果有此事亦當媲美前修。」遂命左右跟尋蠅蚋所止去處。蠅蚋微物若有知識聞選吩咐左右跟尋之言數百振羽一飛有若風響集於一深山墳上。此山村木茂密藏有蛇蠍人所罕入。左右跟尋得實回報。陳即駐帷於地方古寺隨命地方里老同公差往山掘之見一客人屍首。人死未久肉色尚新。搜驗身傍得一木雕小印。選思曰「此必布客被人所謀。」著令地方具棺埋葬餘無半言吩咐。縣官耳聞是事兼是己所治地心下不安。拘問曰「地方關係甚大朝廷設立保長、保甲諸色員役非直保固比閭族黨亦將保固遠來行旅。今汝等縱賊謀人瓜分銀貨罪將安釋今且容汝數日須訊問客人何方人氏探訪賊人名姓、真贓方贖得你等罪。不然定是你地方謀劫。陳爺生殺衙門見其事而不言則怒可知已此事卻是擔干係。」地方聞縣主言驚得魂不附體俱應允探訪回報。自後諸人互相覺察東呈西首鼠竊狗偷捕捉殆盡填滿縣監。縣主繫心此事恐陳見罪將地方所呈首人犯嚴刑拷鞫。有富家子弟因言氣被誣者受刑不過冒認供招是己謀劫妄扳某人知情某人主令某人下手某人埋葬某人得貨某人得銀飄空牽連數十人。主令「下手俱問死罪知情、分贓俱擬重辟其餘照律減等。」縣主只說是真喜為己功地方以為得實喜豁己罪。只未具文申報。且說陳公登任屬官如蟻恭遏諸務未遑即吩咐云「奉朝廷新例欲市上好綿布千疋三日內要取齊。即去鋪行討行揀選但布上要記各人名字以便領價。」屬官不知此是賺賊之計只說是真要綿布解京即討來布若干以憑揀選。陳云「布不論精粗只要有印記者即取來看印記又要與小木印記同者方許入選餘即發還。」查有同小木印記者即照名喚入究問來歷。布行云「布從張成牙家轉販來賣。」又照名拘一布行來問所對亦同。遂拘布牙來問牙人云「日前有吉水縣客人名柯盛帶布若干投店發賣。今布已盡賣人已回去。本牙無復存有半匹此布。」陳云「此非布客乃劫布之賊日前在某處謀了一布客。想汝知情故把在此處發賣。今且不打你與你公文一角捕兵二名星夜往吉安縣投發。有此劫賊還我脫得你罪若拿不得此人定坐你填命。」牙人云「做經紀往過來續只說他是某方客人不知他是劫布之賊。今老爺著小人領公文同捕兵前去吉安縣捕捉只恐賊人假報地方姓名則彼地倘無此人叫小人如何回報」陳云「汝第去此客謀死未久此賊去亦不遠。倘天理不容冤魂不散汝去必捉獲得來。我亦知汝不知情我亦知賊人假報地方姓名。而必欲汝去者正欲得其真耳。」牙人只得領了公文同捕兵逕往吉安縣投發縣官開折看時書數行大字云「仰吉安縣知縣速將謀劫布客賊人柯盛捕緝解審無違。」縣主云「數日之前地方呈一起事云剪賊安民詞內云土賊鄭島梗路荊蓁前月初七日謀劫布客曾良得銀回家。宿娼撒潑禍亂地方。我已捕捉監禁未問想莫就是此人」據來文姓名又與此不同。問牙人云「汝既代他做牙必識認其人汝可往禁中看此人是否。如不是我即行牌差人去拿。」隨命皂隸領牙人入監探其的實。牙人行至監外一望果見前日是此人。賣布其人亦認得是牙人亦從監門邊相見詢問經紀到此貴幹。牙人紿之云「為親戚有些小事告在貴縣聞監禁在此故來相看。不意老丈為何事亦拘繫在此」賊對曰「為人所誣耳。」牙人曰「容再來相看。」即回稟縣主云「監中之人即前日投我賣布之人適到監門我未開口他即問我。賊人計較盡多在我那裡懸空報個假姓名老爺這裡又是一個姓名。若不是老爺有見小人今番又落空了。但上司公文緊急老爺這裡須將賊人肘鐐鎖扭差人解往上司審問亦見老爺捉賊有功。」縣主云「這個是我的事。」即具文將賊人肘鐐鎖扭差捕兵數名同原差、牙人一同解去。適本縣亦將地方首舉問擬一干人犯解來陳風憲正開門投文即見吉安縣公差並捕兵、牙人解得有劫布真賊到又有本縣公差解得有一干呈舉謀命賊犯到。怒上心來即喚皂隸且將牙人認出真賊重打四十迎風。單將吉安縣公文拆閱見賊人先已監禁縣中。捕兵、牙人又將宿娼撒潑地方呈首事情說了一番。陳見其人真事真只姓名假報不真謂牙人云「大凡良善百姓再不假報姓名。惟賊人恐怕識破故有許多姓名誑人。汝未行先有此慮果如所料。」且問賊人「布是何方客人的汝同何人下手殺他一一從直供來。據縣中申來地方呈詞汝為梗路荊蓁不知汝謀了許多客人今日罪惡貫盈故我得聞出其事。」賊人推托不認。陳命再打三十打了又挾又榔身無全膚。抵刑不過只得招認「前月初二日布客一人自挑綿布一擔日中時分打從地方東嶺深林經過。某不合見財起心打聽前後無人手執生柴望客人腦頂一棍。客人氣絕拖至茂林深處埋掩。挑布回家哄瞞鄰里只說是自己買來。越三日挑至本縣牙人家發賣鄰里、牙人並不知情事。恐漏機故懸空報個姓名欺瞞經紀逃脫禍胎。不虞天理難欺人難輕殺臺輿有蠅蚋之迎縣主有地主之首。地方所呈首者歷歷非真縣主所問擬者人人非實。我殺人而官殺我報應甚嚴我劫布而官追布去來甚速。自甘殞首以填聽從法司而處決。」陳見供招得實遂擬死辟。吉安知縣旌其癉惡得宜本縣知縣罰其容奸太過責罰地方釋醒誣妄。陳爺判云審得賊人鄭島心同蛇蠍惡甚虎狼。猛獸深藏盡好乘機伺便布商孤至不虞驅阱投牢。生棍劈頭七魄三魂何處去假言欺眾千辛萬苦買將來。蠅蚋報出屍骸木印認出贓證。此布匹給還被害之家彼囚犯知是妄招之枉。經紀本不知情縣主失於不謹。梟其人首罰一以警其餘釋諸人罪取新而革其舊。自後賊風屏息人人稱為陳皓月。辛苦經商為甚由區區胤冑立箕裘。不虞布帛能亡命剩得深林土一　。又天設爐錘待汝曹惡人添淚酷焦熬。深林不是天遺漏馬首迎蠅報禍苗。
---
陳縣尹判盜官帑陳襄字述古候官縣人以經學登進士第。初授福建浦城縣尹才智過人。縣中凡百隱伏事情莫能逃其洞燭。官雖廉明遺奸不能盡革。不意縣帑一日失金襄曰「楚庫失銀楚人盜之縣帑失金又豈他人必縣中慣為盜者。」乃悉捕平昔為盜者鞫之。盜至階下各爭辯莫得其實。襄曰「此輩難以威劫可以術籠。」思之良久有悟於心。次日呼群盜至堂下因紿之曰「聞關王廟有一鐘歷世多年今已成神最能辨盜。我今鞫汝諸人汝諸人死爭謂內帑之金非汝等所盜。與其憑意見決之於己不若決之於神使汝等莫能遁。昨已使人迎鐘至縣堂後閣祀之。靜夜焚香禱求再四欲聰明正直之神考察精詳勿令濫及無辜也。今喚汝等立於鐘前不衰誠敬。再率同僚為汝禱之祝曰『人間私語天聞若雷暗室虧心神目如電。維汝鐘神享吾祭祀顯其精英決民皂白。縣帑失金何人所盜靈驗不差符予所望。』」禱畢又謂群盜曰「此鐘極是靈驗有準汝第以手試之不為盜者摸之則無聲為盜者摸之則有聲。頃刻真偽攸分再難爭辯。」又陰使人先以墨汁塗抹鐘內隨引群盜人內閣令各以手摸之摸畢出驗其手。惟一囚手上無墨。諸囚不知本官此是籠絡之術在墨跡上辨盜不在鐘聲上辨盜。遂單取無墨跡之囚問曰「縣帑之金分明是汝盜去不為盜者心無所懼信手去摸不計聲之有無則有墨。汝犯真心怯惟恐摸響其鐘故輕輕去摸手無墨跡。汝從直招來免汝笞責。若不供認重刑不貸。」其囚情知是實遂逐一招認「數日前晚時刻潛入帑內盜出庫金是的。現今用去數兩餘者俱在與眾囚並無相干。」襄得其實隨命民快等鎖押盜金之囚至家追取存留銀兩。用去者責令賣產賠償照贓擬罪。餘囚俱行釋放。一郡帖服俱稱為活神仙自後城中無盜。劫賊如何劫庫金法門侮法禍尤森。摸鐘賺出為真盜狐鼠聞風莫置身。
---
賈縣尹判吏竊庫賈郁性峭直不容人過官拜仙游縣知縣。尊賢育士獎善鋤強百姓戴之。歌曰「心地芝蘭茂性天麟鳳生。花村無犬吠綠野有人耕。」蓋美其善政之得民也。三年任滿將給由過京。縣中諸吏胥各兢兢奉法不以郁之去留為敬肆。惟一吏黃采不遵約束酗酒撒潑。郁怒曰「吾別調則已若再典是邑必懲此曹。」吏以其去大聲應曰「公欲再來猶造鐵船渡海也。」人有為醉吏危曰「汝失言矣。人生行藏靡定往返無常。萬一賈爺復來汝罪奚逭」吏曰「吾所為是言者是或一見也。本官政聲籍籍此去銓曹課績若考上上則京擢考中上則遠補考下上則他任必無再典是邑之理。鐵船渡海夫豈失言」後朝廷以郁有吏才居仙游三年政清訟簡物阜民熙。欲其久任成功乃加俸敕。郁復仙游時醉吏以郁去莫奈己何一發放縱。乃用錢夤緣署印官轉為架閣庫吏。妄作妄為視庫藏如私帑輕錢穀若鴻毛。身役公門心耽花酒。日支月費挪移借辦盜竊不貲矣。人有為之聯曰「仙游士庶屬賢候去一日則思慕一日架閣金銀歸醉吏進半時則盜竊半時。」又一聯曰「羊質署印官虎皮司庫吏。」蓋揚其過也。一日朝報賈郁奉敕復典仙游期限本月念一日馳驛之任。醉吏聞報驚駭措躬無地。諺云「懼法朝朝樂欺公日日憂。」此時此勢孽已作了慾已縱了事已過了家筵消乏用去庫藏莫能補足。親友以其亡賴莫肯貸借。況先時已有鐵船渡海之言忤觸本官今又盜竊庫藏難逃法網。逡巡遷延心下錯愕無定。及郁復任見醉吏心雖芥蒂前言外貌則待之如故以其能改即止也。一日鄰府推官奉欽差巡按監察御史委查盤該府各縣倉庫錢糧。府發牌下縣令庫書速造下馬查盤冊。庫書見牌到催醉吏辦銀補庫庫吏酣醉日多何處得銀補數。庫書恐事發累己只得照支票開出實收具詞呈聞於郁。郁閱詞大駭謂庫書曰「庫藏乃生民膏脂朝廷命脈。一人恣雎其間乃王法所不貸者。想汝通同作弊利則歸己禍則歸人。」庫書曰「有支票現在小人畏法分毫不敢妄覬拘吏面鞫便知虛實。」郁乃逮吏考鞫醉吏犯真乃一一招認不敢扳扯庫書。自情願鬻妻賣產補償其庫。賈尹批云竊銅錢以潤家非因鑄器造鐵船而渡海不假爐錘。合杖一百擬徒三年。醉吏顛刑只犯刑鐵船莫載罪餘盈。廉官復典仙游事此屬頑冥法必懲。
---
第四卷雪冤類
---
陸尚書判釋大逆陸瑜浙江鄞縣人久居法曹為刑部屬官十餘年有清廉聲。至是為刑部尚書明於法令練習國家典故屢辦冤獄人咸德之。時弘農衛卒汪祿誣訴指揮李彬潛謀不軌事有徵驗。主上見疏大怒頒聖上旨著落錦衣衛指揮門達鞫之。時達新家眷汪博寵作威飾虛成實。惡李彬素有言觸己至是自罹於法得以泄已私忿。不借一言開豁更為羅織鍛鍊。云「李彬反形已具衛卒所訴不誣。」方欲具文申詳通政司監候請旨坐李彬以族誅之慘。適刑部尚書陸瑜奉旨會審其事瑜公審鞫知其事始為衛卒所誣次為問官所枉見上獨白其冤枉欲行一條方便路也。門達惡瑜不附己翻駁己問成前案不勝忿怒。在上前以語侵瑜且劾瑜私受李彬賄賂而出其反罪。瑜在上前從容辯曰「法司所執者祖宗三尺之法。倘其人罪真吾不敢置之生議倘其人罪枉吾不敢附之死條。李彬反形無驗況明律謀反者族吾何敢枉人以滅族之罪」上竟從瑜議止罪李彬不及其妻子。人皆稱其為忠厚長者。哆侈虛張剌小人獄人族禍獨何心。從容御座明冤枉不畏奸諛以語侵。
---
王御史判奸成婚龍溪縣高文元出宦於外其女高愉妹年登十七國色傾城秉性超俗既精女工尤耽詩賦。時三月春殘韶光明媚。閨坐無聊有思春厭悶之意。與侍婢貢名香入游後門花園見千紅萬紫竟秀爭芳浮水鴛鴦對對噪林鳥鵲雙雙。益想起春光易老人生少年難再何時得遂夫婦之樂少酬素願也。因見落花滿地遂朗吟一絕云「洞府有人春寂寞年年無語鎖天臺。桃花已遣隨流去懊恨劉郎猶未來。」細語嬌聲猶勝新鶯巧唱藻詞秀韻還過豔蕊初開。吟詠之餘適牆外有徐守恂者年方十八徐卿官之幼子也。人品超群聰明蓋世。父母欲令其進學方為議親。春心撩亂因獨步閒遊。陡聞牆內吟詠詩句字字清明聲聲嘹亮知是閨女傷春而遣興也。亦吟一絕挑之云「欲到天臺路已迷徘徊花外聽鶯啼。劉郎有意尋芳久借問仙娥許我期。」高小姐在牆內聞之其音清、其詞麗心已羨服。自思曰「我思春心事不意被此人瞧破。只此人亦是有才識者便以詩自媒於我凡百男女風月之情則一也。」乃探首外窺見徐公子丰儀清雅美貌動人心中已十分可意。徐生在外看見高小姐如嫦娥出月宮非人世所有也即仰謂之曰「聞名園好花好景斗膽借一遊玩何如」高氏已會得前詩中意又愛徐生才貌即許之曰「公子暫停吾取鎖鑰來開後門請進。」回步哄名香曰「怯才出來未鎖房門你可歸看之。吾少刻自歸不必來候。」名香去後即復來開後門。徐生欣然進門唱禮後便問曰「此門未有鎖何故云取鑰來開」高氏曰「非取鑰匙也適使女名香在此伴我吾哄之先歸耳。」徐生知高氏有心私他心中暗喜。略與玩花片時羨曰「貴園群芳聳翠百卉爭妍。真天臺仙境恐月宮只一樹仙桂尚不及此也。」高氏曰「小園幽僻不堪公子勝游何敢當此延譽。」徐生問曰「前是何亭必有景致可玩也幸指引之。」高氏曰「前即牡丹亭好花都羅列於亭前吾引公子玩之。」徐生隨行見亭前果環植奇花裝排勝景大快人心目。亭中淨几繡座色色珍異。亭左另一燕居小巧奇絕。中有牙繡枕乃倦游而憩息之所也。徐生心思此地甚好投機矣便懇求曰「蒙小姐垂愛得入仙宮。若不插枝花以歸亭外百花也笑人。願得陽臺一會百歲銘心。」高氏曰「與公子締好亦芝蘭同味但閨女犯此恐玷物議。」徐生曰「外人不知何以招議即有知者昔張生於鶯鶯、辜輅於瑜娘皆在室先通後為夫婦至今傳作美談。吾與汝皆未婚娶今日事若有人知父母必當自為婉轉遣媒成婚豈不更妙乎」高氏見說知奸則父母必為結親此話可信因不推辯。徐生遂為之解玉扣脫繡襦。高氏半推半就半喜半羞。只見溫玉生香春意滿懷。羅幃中攜雲握雨錦衾下倒鳳顛鸞。氏如嫩蕊海棠新著雨生如嬌嘶渴馬奔清泉。煞多情渾身通泰忒有趣兩意和諧。花謝春猶在戰酣興正濃。及雲收雨散雙雙相攜而起。高氏曰「妾以千金之軀托於公子不知何日得為夫婦也」徐生曰「人有善願天必從之。」留戀已久日已近午名香復來催食午。此時徐生欲去而不忍去高氏不留而意欲留兩情難割。徐生曰「我明日復來幸勿見拒。」高氏曰「一日有情終身難捨何忍再拒」由是徐生懶去向書館日來園外。高氏懶去拈針線日往園中。私下偷情如膠如蜜。往來月餘人並不知。一日高氏之叔高從正剛直人也偶來園中見牡丹亭畔燕居中有男女笑語之聲不知是誰乃退立於荼架後。少頃見女姪與徐生攜手而出送別後門而後歸。從正方知女姪與徐生私通也出言於嫂嫂。曰「豈有是乎」從正曰「明日可親捕之。」及次日高氏又往後園開門延徐生而人逕至燕居中敘情。從正同嫂入捕時已閉戶在交媾方敘興中之言。徐生曰「你味何如」高氏曰「如含一粒仙丹遍體爽快妙不可言。然則公子興味何如」徐生曰「如入九天仙洞吸瓊漿玉露甘人肺腑渾忘身世也。」從正聽之咬牙睜目嫂氏便闇然失色。二人轉步外候。一霎時後徐生、高氏方笑謔開門高氏見母與叔變臉外立即掩面跑歸。從正扭住徐生劈面便打兩拳問曰「你在此何干要偷我園中珍玩麼今日你願生願死」徐生曰「只願送官。」從正曰「你道不敢將你送官麼」即扭出鎖住解往漳州府告於大巡曰狀告為強姦室女事淫徒徐守恂倚父勢宦縱淫無忌窺從正女姪高氏獨立後園惡即躍牆竄入進前逼奸。女姪躲入牡丹亭惡復趕入強抱喊聲聞外。從正同嫂入見當場捉獲縛送天臺。乞依法正罪掃清淫惡。救正風俗。上告時探花王剛中出為御史巡按福建。以徐、高二家皆閥閱名家親提問之曰「你亦宦家子弟當知禮義。何為強姦人室女辱玷祖宗當問死罪矣。」徐守恂曰「宦家後園牆高數仞不是他女姪開門延納小的何以飛人姦情不敢隱但和姦非強也。可憐士夫女妻並未婚娶若打死杖下不如放生望老爺垂仁超度。」王御史問高氏曰「和姦是真必非強也」高氏曰「一時之錯不可返白圭之玷不可磨。望天恩曲庇澤及閨幃死不忘德。」王御史曰「汝兩下都認和姦可先供狀然後擬罪。」徐生、高氏各援筆而成供狀詞皆四六贍博富麗。王御史見其供出成奸之由起於詠詩句。而所供之狀果有才學。乃曰「汝能為詩乎此簷前有蛛網懸蝶試面賦之。」徐生吟曰「只因賦性太顛狂游遍花間覓遍香。今日誤投羅網裡轉身便是探花郎。」王公悅又指竹簾謂女曰「汝試賦之。」高氏遂吟云「綠筠劈破條條直紅線經開眼眼奇。只為愛花成片瑕致令直節有參差。」王公憐二人之才見其供稱俱未議婚乃謂之曰「據律則通姦者該各杖八十姑念汝天生一對才貌兩全。古云『君子樂成人之美』當權正好行方便。吾何惜一屈法不以成人美乎可令你結成姻緣宜室宜家是亦一大方便也。」王公援筆判曰佳人才子兩相宜致福端由禍所基。永作夫妻諧老願不勞鑽穴隙相窺。高從正執曰「如此則律何以禁且非禮成婚何以為訓也」王公曰「豈不聞卓茂云『律設大法禮順人情。』又程子云『王道之大本乎人情。』則苟順於情即合禮合道何奸於律」由是從正不敢再執。各放之寧家徐生高氏遂為夫婦。時人因號御史為「王方便」。按判奸成婚本不合律但以文士才女各未婚娶愛惜其才判之成婚。一時人情不以為非可見善持法者在變通從宜不必膠柱鼓瑟也。故記之以為欽恤者訓。
---
詹縣令判合幼婚南海縣富民蘇紹軾生女蘇麗卿年已及笄容貌甚美兼通文翰。同里人林秉謙托媒聘為長男婦既而長男死又央媒去議求出親與次男達常。少女長三歲紹軾亦許之。及次年十月于歸蘇氏十六歲身材壯大而達常方十三歲軀幹微小。尚未知咸琩蘇氏早已知春意。以夫君幼弱心甚不悅。當為春怨一絕云「天桃含蕊欲開華恨殺春風未破他。何得陽和敷德澤少滋些雨助嬌花。」又其年十二月夫之堂兄亦完親尚後蘇氏兩個月及期年而生一男請宗族諸婦飲喜酒。蘇氏自思「我先人林門以夫幼並未得沾雨露。彼後我成親得丈夫長大今遂生男。」因忿恨不赴席。生子家強來請之蘇氏寄詩辭之曰「去年臘月迎新婦今日方周已得兒。有客恥臨湯餅會孤雌空自繞林飛。」諸婦見詩內有識文墨者讀之與眾笑曰「彼道你舊年成親今年得男。他的丈夫幼故無雄對而孤雌自飛也。」眾婦遂皆笑之曰「何不借一雄來對乎」蘇氏因在家中日求改嫁公姑以其外家殷富圖利其財不肯嫁之。蘇氏歸而逼母必欲改適不願安於林家。母言於父令往縣告之曰狀告為脫娶事。男女婚姻在於及時年紀長幼必貴相當。軾女蘇氏年已十八土豪林秉謙拴媒聘娶為長男婦。伊男已死再求出親幼男林達常年方十三。長幼非偶琴瑟不和。女鬱抱病欲求改嫁。人懼豪刁避不敢娶。乞明斷離異批允改嫁。長另配長幼另配幼各安室家永無反目。上告。林秉謙去訴曰狀訴為懇賜完聚事。男女居室人之大倫。一與之醮終身不改。女無惡德不出士重嫁妻不良。男達常身軀雖小年已十五媒娶蘇紹軾女為婦。歷今三年相愛無異。軾聽讒唆欲女改嫁。切婚姻居五倫之先節義乃綱常所重。無故出婦有虧名教。乞臺扶植倫常理諭紹軾。勿聽離異從前完娶承祀宗祧萬代感激。上訴。時進土詹公揆為南海令。察其兩詞便知林是而蘇非。及提對審力諭蘇紹軾以女宜令之從一以終不可無故求異。蘇紹軾被官以理折之不能開辯。惟蘇氏嘵嘵辯說以年紀不相當必須再嫁。詹公判曰桃花面柳葉眉玉指尖。跪丹墀聲聲說道嫌夫少只恐挫過少年時。幾回傷感思春意有此情無此例只判合難判異。為爾批定案卷底。更待二八青春時分明好個風流婿。奈心情強自遣有朝一日春風動擺得花枝紅雨濺。詹公不允其改嫁蘇氏只得復歸林家。不二年達常已長而蘇氏遂生一男。時詹公尚未去任。蘇氏後同他婦為人往寺保胎適詹公到寺欲拜鄉親。諸婦見官來皆趨入寺殿避之。蘇氏抱子行遲衝其引導手下拿住跪於轎前。詹公曰「我有告示於各庵寺凡官民婦女不許入庵寺焚香拜佛如有犯者罪及夫男。今你來寺何干又衝我引導可報出夫男拿來治罪。」蘇氏曰「妾係蘇氏為堂嬸保胎而來寺夫名林達常。」詹公記得其名問曰「汝即林達常之妻乎先年曾告夫小者是你也」蘇氏曰「是。」詹公曰「汝抱此子是誰的」蘇氏曰「是妾所生的。」詹公不覺發笑曰「夫小亦能有子乎可見春風有時動好花終有主也。吾忽有詩興。且吟一絕贈汝。詩云『昔年曾怨春光少今日花開春滿枝。不是春光著消息如何花實子離離。』」蘇氏曰「妾今春初得子之時亦不敢忘老爺之恩。曾有拙句一絕云『花欲移開別處栽東皇不許我移開。今日開花曾結子都是東皇恩賜來。」』詹公曰「汝可謂不背本矣。你子曾取名否」蘇氏曰「未也。」詹公曰「吾為你子取名為林知本且赦你衝引導之罪。」蘇氏拜謝而去。按婚姻而判合本為常例特蘇氏得子而不忘判合之恩詹公往寺而因取知本之名一時陡遇亦不偶然是亦一奇事也。然此惟詹公之善判蘇氏之知恩故著為美談。若論父母為男女擇親必當求其年紀相當者不可愛富慕財而扳緣附結中間多有因而生事者是宜慎之。
---
龐通府判氣生子南寧府民汪仁澤娶妻卓氏。其弟汪仁濟年十八歲娶妻蒙氏年止十五。氏幼於夫初合巹之時被夫纏戀嫩不慣經含痛不樂。問其夫曰「是誰教人幹此事」仁濟曰「是周公制禮教人配成夫婦行此事以生育男女傳續後代也。」蒙氏恨之曰「周公這老狗何不早死要他教人則甚」乃閱月後經歷雨露知滋味美好甚喜悅之。又問夫曰「周公還在否」夫曰「你問他則甚」蒙氏曰「他教人為夫婦此事真妙。若在時我將做一雙鞋送他以謝其教。」夫曰「他是古人豈能著得你鞋」自是夫婦好合留戀無厭任情縱慾不知節制。三年之後仁濟因病中犯房陽證歸陰而死。蒙氏不勝痛哭晝夜思想其夫之恩愛。雖未有子說他要守三年滿服而後嫁。其伯母卓氏亦與嬸蒙氏甚睦自叔仁濟死後夜當陪之宿。但卓氏有夫雖陪嬸睡嘗在房中與夫媾合而後去。一日蒙氏先睡在中方思想春情。卓氏又與夫交合戀久後方入嬸宿。蒙氏曰「你又與大伯好來故如此久。」卓氏曰「或者有之。」蒙氏歎曰「你命何好我命何薄也」卓氏曰「你思男子乎吾為爾當之。」遂升其腹摟抱而耍。蒙氏思想已久血盛精壯其陰戶開張。而卓氏方受夫精陽氣充旺抱合之際其陽氣吸入陰戶透入子宮盛陰之血裹之。是夜卓氏與夫交者受胎而蒙氏受卓氏之餘陽者亦結胎。二人戲挽一番而睡。自此夜後卓氏懷孕日大而蒙氏亦似有孕一般疑不知其故。及十月滿足卓氏早生一男叫穩婆李氏來養之。方訖而將登席飲酒。乃蒙氏在房中亦生一子墮地之時血兒只叫一聲而死。李穩婆入看之只疑其私胎也。蒙氏囑之曰「爾晚間為我埋之。」李氏許諾。及夜裹之而出。李氏與屠拯者最相好密語之曰「汪家蒙寡婦私生一子托我裹出你可去埋之。」屠拯前月與汪仁澤爭田有隙因領其私胎以石灰掩之。赴府告曰狀告為欺奸弟婦事淫獸汪仁澤伊弟仁濟夭死已久。愛弟婦蒙氏美貌拘留淫奸視如寵妾。十一月二十九日私生一孩現在可證。寡婦生子姦情灼見。乞滴血證奸依律正罪。綱常不亂民不禽犢。上告。府批糧館審問及提到龐通府曰「凡孕婦產婦雖犯奸及死罪大明律中不許加刑必產後百日外乃依罪加刑。今蒙氏犯奸是的但產後未滿百日可保候出外待限滿而後問。」屠拯執曰「蒙氏雖產限內不可加刑汪仁澤可先將滴血若此孩是他真脈則蒙氏便可成獄矣。若遇百日後恐血孩朽爛或難驗視。」汪仁澤曰「我並與弟婦無私不知他何處有子。我依屠拯所言願先滴血驗之。」龐通府命仵作刮開孩子之骨與仁澤滴血。仵作將孩子手足割開純是皮肉並無寸骨。驚異稟曰「此孩子渾身並無寸骨不知何故」龐通府心中明白命屠拯曰「汝可自驗之勿為仵作賣法。」屠拯以布裹手遍身摩捻渾如肉毯。亦來稟曰「果是無骨。」龐通府曰「凡男精為骨陰血為肉。此孩純肉無骨是未與男精交媾決無姦情矣。但何處感受陽氣故陰血裹之而成胎也。墮地只叫一聲而氣絕此之謂氣生子也。」乃問蒙氏曰「你何處感得陽氣來」蒙氏曰「我並未與男子相接何以感得陽氣但我伯母與夫睡後來我肚上抱住戲耍我慾心發動。後伯母是此時懷孕而我亦從此有胎。或者從伯母陰中受陽氣來乎」龐通府曰「即此是也彼受夫精方壯而汝陰血亦壯故受之而結胎。」乃將屠拯發打二十曰「汝告蒙氏私胎乃本等事。何為指定汪仁澤欺奸弟婦豈非誣告乎」龐通府判曰審得蒙氏早歲寡居玉無瑕玷空房孤守冰比潔清。永夜漫漫獨宛鴛鴦之頸芳春寂寂懶妝粉黛之容。雖心甘槁木以自灰顧氣逐積陰而轉盛。被伯母摟抱引動芳心而腰肢磨蕩滋萌春意。借餘陽之鬱勃流一氣以潛通。精與精孚恍惚巫山入夢氣隨氣徹發滋玉戶生機。以此懷胎豈為野合屠拯挾抱宿恨中仇人以讒鋒懸捏姦情陷節婦於塗炭。含沙射影萬螫之毒難防貝錦成文萋菲之口可畏。彼欺奸之情既雪爾誣告之罪何逃宜荷荊條乃發擺站。按氣生之事隆古多有之。故感星貫月而生顓頊踐跡虹繞而生伏羲皆氣生也。其後微眇者亦不著於史故世亦罕聞焉。自龐侯發之而雪寡婦之冤後范侯師之而白室女之孕世益知有氣生之說。然亦甚罕稀矣故並著之以為決獄剖疑之鑒。
---
范侯判室女成男思州府民文煥采生男基秀年十八歲新娶室元氏年十七歲。其女文英玉方十六歲兄妹止隔一壁而寢。有一日天方黎明時基秀與妻元氏行雲雨事搖動牙低聲笑語。英玉在隔壁聞之引動芳心。適父在外催基秀早起取帳。基秀房事方了忙起出外。英玉開後偏門裸體爬上嫂曰「嫂嫂凡女人與丈夫幹事何如」嫂曰「汝不曉乎你當妻我當夫來教你。」便翻上英玉肚上去兩手摟抱搖動腰肢曰「只是這等幹也。」英玉芳心方發陰戶開張。而元氏才受夫精充滿溢出忽墜幾點陽精滴入英玉陰中去。彼陰氣方盛神情已到得此陽精即包裹成胎。兩姑嫂戲耍一番興闌力倦而罷。自此日起嫂固與夫交而受胎姑亦受嫂所滴下陽精而懷孕。經五六個月腹漸覺大胎孩微動與嫂無異。母覺而嚴究其故拷問私奸之人。英玉答以「並無私情止某日早晨與嫂抱耍之後嫂有孕而我亦似有孕真不知何故。或是病乎身又康健。或是孕乎只與嫂氏耍又無陰陽交媾何以有孕」嫂元氏亦如此證母心不信只家庭嚴密無人往來女又朝夕在傍不離跬步何從偷奸或者是懷血塊乎因此亦不理他。及十月滿足元氏卯時生一男公姑喜悅。少頃辰時英玉亦生一男父母焦燥之甚。父令母以桶水人將此私孩淹死。英玉不肯曰「嫂嫂生男一家喜悅。我的偏要淹死決是不肯。」母曰「嫂是有夫之子你幹出這醜事如何可與嫂比」英玉曰「我若有醜事天地不容鬼神誅滅。真是我自然有子或是大富大貴之人天意所生也。」母是慈性婦人亦不忍淹此子。正無奈何元氏曰「姑娘果無私事此子必是個異人或後日有大富貴福分亦未可知。不如養起傳言是我養雙生亦可掩外人耳目也。」公姑聞元氏所言極有理即命洗養之。維時但張穩婆及僱工人廖印知是英玉所生乃厚賂穩婆令勿言。其冬女夫家和倫遣僕送禮來為兒和璧納酒。廖印抱英玉所生之子於門外戲而言其子曰「今日你爹爹家來送禮你美也。」和倫之僕聞之歸言於主。和倫大異曰「吾只聞其大妗養雙胎也豈其女生私胎而冒稱之乎」遂密訪其當日之穩婆知其為張氏也。及長男婦將分娩故去請張穩婆。和倫哄之曰「此是我女兒有私胎故托言是媳婦。聞得今春文煥采女之私胎亦是你養故敬請你來。此中備銀一錢謝你幸勿傳揚。」張氏不知是哄他便言曰「常禮亦不止一錢今你私胎宜厚謝我。前日文家乃是銀一兩英玉小娘子又私下以簪一根與我。今日須照此數也。」和倫已賺出心中怒氣沖天驚曰「我將告文家將賺你作干證耳。我家豈有私胎耶」便遣媒往文家求退親。文家許退財禮八十兩擔禮二十兩。和倫要他多賠退還因赴府告曰狀告為縱女犯奸事。倫忝世家恪守禮義。次男和璧憑煤笄聘文煥采女文氏為婦。禮銀八十兩擔銀共費六十兩。殊煥采全無家教女犯有孕誕育一男與采男基秀之長於並同年月日時。現在撫養與基秀子容貌相似。張氏、廖印可證。有此悖倫願求退親。乞追財禮擔銀給領另娶。上告。府批刑館問報差牌來拘。煥采恐事情難辨又托媒去講願依狀中銀數賠銀一百四十兩與他托去具息。和倫依之去刑館遞息詞。范推官看狀中情疑文氏與兄有奸情理可惡不准其息必要調審。將文氏拶起問曰「你與何人有奸此於是誰所生」文氏曰「此子是我自生若問所奸之人即拶死亦無。我今已有子矣情願撞死臺下。」即以頭擊柱流血滿地。范推府見女子性烈急令人持住。再問曰「汝道無姦夫亦當說因何而有子」文氏曰「妾與嫂隔壁而睡黎明嫂與兄行房妾春心發動。父親催兄早起取帳。妾因過嫂嫂升我腹抱住戲耍妾時狂興越發嫂精點滴墜入我陰從此姑嫂皆有孕又同日生子只先後一個時辰。母欲將我兒溺死我自恃無私因留撫養。若有姦夫妾何膽敢養起此子又何不當日淹死以減滅口乎」范推府曰「此可信也。吾南寧府亦有伯母與夫交後往抱寡嬸戲耍寡嬸受伯母之陽氣亦生一子而無骨。時龐通府判之以為氣生子也。今汝之嫂未動身陽精滿溢汝過之時嫂摟抱你滴精入戶此受得陽精故子有骨而成人也。是雖有胎而無奸亦未壞節辱身矣。」和倫聞之心下大悟便曰「如此則亦未污辱矣此女必宜於子者吾不願退親令與我兒完聚後必是多男也。」乃復判合原被各供明無罪發放寧家。人皆傳為奇事而服范侯判斷之明也。范推府判曰天之生人也惟氣之所聚而形隨之以立。人之有生也雖以形相禪而實氣之所通故華渚星臨嫘祖感之而育少昊而瑤光貫月女樞之而誕高陽。意動虹繞伏羲肇作踐跡心悅后稷挺生。至兔望月而受胎若對視而卵實皆以氣合豈假形交今文氏天癸已發人合未諧。春夢方醒忽聽鄰壁之好芳心乍發旋登嫂氏之。姑起狂興而勃發生機嫂惹餘陽而漏通春意。兩陰相合雖無媾合之私一氣潛通實有滋潤之益。苗望澤而時雨降自是舒華花正發而瑞露滋何不結實即有在室之子已無外通之夫。玉刻篆文未傷完璞蓮出濁水不柒污泥。何嫌關睢之好逑可作和璧之佳偶。必有螽斯之慶永呈麟趾之祥。按此事判之甚難幸范侯係南寧府人親見龐侯判氣生子之事故啟其察識知氣通精聚亦可結胎不必形交體合也。不然文氏難洗不白之疑而嚴刑且不免矣。故知觀前人公案者大有補於吏治也。
