海島算經
---
今有望海島立兩表齊高三丈前後相去千步令後表與前表參相直。從前表卻行一百二十三步人目著地取望島峯與表末參合。從後表卻行一百二十七步人目著地取望島峯亦與表末參合。問島高及去表各幾何答曰島高四里五十五步去表一百二里一百五十步。術曰以表高乘表間為實相多為法除之。所得加表高即得島高。求前表去島遠近者以前表卻行乘表間為實相多為法。除之得島去表數。
---
今有望松生山上不知高下。立兩表齊高二丈前後相去五十步令後表與前表參相直。從前表卻行七步四尺薄地遙望松末與表端參合。又望松本入表二尺八寸。复從後表卻行八步五尺薄地遙望松末亦與表端參合。問松高及山去表各幾何答曰松高一十二丈二尺八寸山去表一里二十八步、七分步之四。術曰以入表乘表間為實。相多為法除之。加入表即得松高。求表去山遠近者置表間以前表卻行乘之為實。相多為法除之得山去表。
---
今有南望方邑不知大小。立兩表東、西去六丈齊人目以索連之。令東表與邑東南隅及東北隅參相直。當東表之北卻行五步遙望邑西北隅入索東端二丈二尺六寸半。又卻北行去表一十三步二尺遙望邑西北隅適與西表相參合。問邑方及邑去表各幾何答曰邑方三里四十三步、四分步之三邑去表四里四十五步。術曰以入索乘後去表以兩表相去除之所得為景差以前去表減之不盡以為法。置後去表以前去表減之餘以乘入索為實。實如法而一得邑方。求去表遠近者置後去表以景差減之餘以乘前去表為實。實如法而一得邑去表。
---
今有望深谷偃矩岸上令句高六尺。從句端望谷底入下股九尺一寸。又設重矩于上其矩間相去三丈。更從句端望谷底入上股八尺五寸。問谷深幾何答曰四十一丈九尺。術曰置矩間以上股乘之為實。上、下股相減餘為法除之。所得以句高減之即得谷深。
---
今有登山望樓樓在平地。偃矩山上令句高六尺。從句端斜望樓足入下股一丈二尺。又設重矩于上令其間相去三丈。更從句端斜望樓足入上股一丈一尺四寸。又立小表于入股之會復從句端斜望樓岑端入小表八寸。問樓高幾何答曰八丈。術曰上下股相減餘為法置矩閒以下股乘之如句高而一。所得以入小表乘之為實。實如法而一即是樓高。
---
今有東南望波口立兩表南、北相去九丈以索薄地連之。當北表之西卻行去表六丈薄地遙望波口南岸入索北端四丈二寸。以望北岸入前所望表里一丈二尺。又卻後行去表一十三丈五尺。薄地遙望波口南岸與南表參合。問波口廣幾何答曰一里二百步。術曰以後去表乘入索如表相去而一。所得以前去表減之餘以為法復以前去表減後去表餘以乘入所望表里為實實如法而一得波口廣。
---
今有望清淵淵下有白石。偃矩岸上令句高三尺。斜望水岸入下股四尺五寸。望白石入下股二尺四寸。又設重矩于上其間相去四尺。更從句端斜望水岸入上股四尺。以望白石入上股二尺二寸。問水深幾何答曰一丈二尺。術曰置望水上下股相減餘以乘望石上股為上率。又以望石上下股相減餘以乘望水上股為下率。兩率相減餘以乘矩間為實以二差相乘為法。實如法而一得水深。又術列望水上下股及望石上下股相減餘幷為法。以望石下股減望水下股餘以乘矩間為實實如法而一得水深。
---
今有登山望津津在山南。偃矩山上令句高一丈二尺。從句端斜望津南岸入下股二丈三尺一寸。又望津北岸入前望股裏一丈八寸。更登高巖北卻行二十二步上登五十一步偃矩山上。更從句端斜望津南岸入上股二丈二尺。問津廣幾何答曰二里一百二步。術曰以句高乘下股如上股而一。所得以句高減之餘為法置北行以句高乘之如上股而一。所得以減上登餘以乘入股裏為實。實如法而一即得津廣。
---
今有登山臨邑邑在山南。偃矩山上令句高三尺五寸。令句端與邑東南隅及東北隅參相直。從句端遙望東北隅入下股一丈二尺。又施橫句于入股之會從立句端望西北隅入橫句五尺。望東南隅入下股一丈八尺。又設重矩于上令矩間相去四丈。更從立句端望東南隅入上股一丈七尺五寸。問邑廣長各幾何答曰南北長一里一百步東西廣一里三十三步、少半步。術曰以句高乘東南隅入下股如上股而一所得減句高餘為法以東北隅下股減東南隅下股餘以乘矩間為實。實如法而一得邑南北長也。求邑廣以入橫句乘矩間為實。實如法而一即得邑東西廣。
