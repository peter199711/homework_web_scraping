管子
---
七法第六
---
言是而不能立言非而不能廢有功而不能賞有罪而不能誅若是而能治民者未之有也。是必立非必廢有功必賞有罪必誅若是安治矣未也是何也曰形勢器械未具猶之不治也。形勢器械具四者備治矣。不能治其民而能彊其兵者未之有也。能治其民矣而不明於為兵之數猶之不可。不能彊其兵而能必勝敵國者未之有也能彊其兵而不明于勝敵國之理猶之不勝也。兵不必勝敵國而能正天下者未之有也。兵必勝敵國矣而不明正天下之分猶之不可故曰治民有器為兵有數勝敵國有理。正天下有分則、象、法、化、決塞、心術、計數根天地之氣寒暑之和水土之性人民鳥獸草木之生物雖不甚多皆均有焉而未嘗變也謂之則。義也、名也、時也、似也、類也、比也、狀也、謂之象。尺寸也、繩墨也、規矩也、衡石也、斗斛也、角量也、謂之法。漸也、順也、靡也、久也、服也、習也、謂之化。予奪也、險易也、利害也、難易也、開閉也、殺生也、謂之決塞。實也、誠也、厚也、施也、度也、恕也、謂之心術。剛柔也、輕重也、大小也、實虛也、遠近也、多少也、謂之計數。不明於則而欲出號令猶立朝夕於鉉均之上檐竿而欲定其末。不明於象而欲論材審用猶絕長以為短續短以為長。不明於法而欲治民一眾猶左書而右息之。不明於化而欲變俗易教猶朝揉輪而夕欲乘車。不明於決塞而欲敺眾移民猶使水逆流。不明於心術而欲行令於人猶倍招而必拘之。不明於計數而欲舉大事猶無舟楫而欲經於水險也。故曰錯儀畫制不知則不可。論材審用不知象不可。和民一眾不知法不可。變俗易教不知化不可。敺眾移民不知決塞不可。布令必行不知心術不可。舉事必成不知計數不可。
---
右七法
---
百匿傷上威。姦吏傷官法。姦民傷俗教。賊盜傷國眾。威傷則重在下。法傷則貨上流。教傷則從令者不輯。眾傷則百姓不安其居。重在下則令不行。貨上流則官徒毀。從令者不輯則百事無功。百姓不安其居則輕民處而重民散輕民處重民散則地不辟地不辟則六畜不育六畜不育則國貧而用不足國貧而用不足則兵弱而士不厲兵弱而士不厲則戰不勝而守不固戰不勝而守不固則國不安矣。故曰常令不審則百匿勝官爵不審則姦吏勝符籍不審則姦民勝刑法不審則盜賊勝國之四經敗人君泄見危人君泄則言實之士不進言實之士不進則國之情偽不竭于上。世主所貴者寶也所親者戚也所愛者民也所重者爵祿也亡君則不然致所貴非寶也致所親非戚也致所愛非民也致所重非爵祿也故不為重寶虧其命故曰「令貴於寶」。不為愛親危其社稷故曰「社稷戚於親」。不為愛人枉其法故曰「法愛於人」。不為重爵祿分其威故曰「威重於爵祿」。不通此四者則反於無有。故曰治人如治水潦養人如養六畜用人如用草木。居身論道行理則群臣服教百吏嚴斷莫敢開私焉。論功計勞未嘗失法律也。便辟、左右、大族、尊貴、大臣、不得增其功焉。疏遠、卑賤、隱不知之人、不忘其勞故有罪者不怨上愛賞者無貪心則列陳之士皆輕其死而安難以要上事本兵之極也。
---
右四傷百匿
---
為兵之數存乎聚財而財無敵。存乎論工而工無敵。存乎制器而器無敵。存乎選士而士無敵。存乎政教而政教無敵。存乎服習而服習無敵。存乎遍知天下而遍知天下無敵。存乎明於機數而明於機數無敵。故兵未出境而無敵者八是以欲正天下財不蓋天下不能正天下財蓋天下而工不蓋天下不能正天下工蓋天下而器不蓋天下不能正天下器蓋天下而士不蓋天下不能正天下士蓋天下而教不蓋天下不能正天下教蓋天下而習不蓋天下不能正天下習蓋天下而不遍知天下不能正天下遍知天下而不明於機數不能正天下故明於機數者用兵之勢也。大者時也小者計也。王道非廢也而天下莫敢窺者王者之正也。衡庫者天子之禮也。是故器成卒選則士知勝矣。遍知天下審御機數則獨行而無敵矣。所愛之國而獨利之所惡之國而獨害之則令行禁止是以聖王貴之。勝一而服百則天下畏之矣。立少而觀多則天下懷之矣。罰有罪賞有功則天下從之矣。故聚天下之精財論百工之銳器春秋角試以練精銳為右成器不課不用不試不藏。收天下之豪傑有天下之駿雄故舉之如飛鳥動之如雷電發之如風雨莫當其前莫害其後獨出獨入莫敢禁圉。成功立事必順於禮義故不禮不勝天下不義不勝人故賢知之君必立於勝地故正天下而莫之敢御也。
---
右為兵之數
---
若夫曲制時舉不失天時毋壙地利。其數多少其要必出於計數。故凡攻伐之為道也計必先定于內然後兵出乎境計未定於內而兵出乎境是則戰之自勝攻之自毀也。是故張軍而不能戰。圍邑而不能攻。得地而不能實三者見一焉。則可破毀也。故不明于敵人之政不能加也不明于敵人之情不可約也。不明于敵人之將不先軍也。不明于敵人之士不先陳也。是故以眾擊寡以治擊亂以富擊貧以能擊不能以教卒練士擊敺眾白徒。故十戰十勝百戰百勝。故事無備兵無主則不蚤知。野不辟地無吏則無蓄積。官無常下怨上而器械不功。朝無政則賞罰不明。賞罰不明則民幸生。故蚤知敵人如獨行有蓄積則久而不匱。器械功則伐而不費。賞罰明則人不幸。人不幸則勇士勸之。故兵也者。審於地圖謀十官。日量蓄積齊勇士遍知天下審御機數兵主之事也。故有風雨之行故能不遠道里矣。有飛鳥之舉故能不險山河矣。有雷電之戰故能獨行而無敵矣。有水旱之功故能攻國救邑。有金城之守故能定宗廟育男女矣。有一體之治故能出號令明憲法矣。風雨之行者速也。飛鳥之舉者輕也。雷電之戰者士不齊也。水旱之功者野不收耕不穫也。金城之守者用貨財設耳目也。一體之治者。去奇說。禁雕俗也。不遠道里故能威絕域之民不險山河故能服恃固之國。獨行無敵故令行而禁止。故攻國救邑不恃權與之國故所指必聽。定宗廟育男女天下莫之能傷然後可以有國。制儀法出號令莫不嚮應然後可以治民一眾矣。
---
右選陳
---
版法第七
---
凡將立事正彼天植風雨無違。遠近高下各得其嗣。三經既飭君乃有國。喜無以賞怒無以殺喜以賞怒以殺怨乃起令乃廢驟令不行民心乃外。外之有徒禍乃始牙。眾之所忿置不能圖。舉所美必觀其所終。廢所惡必計其所窮。慶勉敦敬以顯之富祿有功以勸之爵貴有名以休之。兼愛無遺是謂君心。必先順教萬民鄉風。旦暮利之眾乃勝任。取人以己成事以質。審用財慎施報察稱量故用財不可以嗇用力不可以苦。用財嗇則費用力苦則勞。民不足令乃辱。民苦殃令不行。施報不得禍乃始昌。禍昌不寤民乃自圖。正法直度罪殺不赦。殺僇必信民畏而懼。武威既明令不再行頓卒怠倦以辱之罰罪宥過以懲之殺僇犯禁以振之。植固不動倚邪乃恐。倚革邪化令往民移。法天合德象法無親。參於日月佐於四時。悅在施有眾在廢私。召遠在修近閉禍在除怨。修長在乎任賢高安在乎同利。
---
幼官第八
---
若因夜虛守靜人物人物則皇。五和時節君服黃色味甘味聽宮聲治和氣用五數飲於黃后之井以人果獸之火爨藏溫濡行敺養坦氣修通凡物開靜形生理。常至命尊賢授德則帝。身仁行義服忠用信則王。審謀章禮選士利械則霸。定生處死謹賢修伍則眾。信賞審罰爵材祿能則強。計凡付終務本飭末則富。明法審數立常備能則治。同異分官則安。通之以道畜之以惠親之以仁養之以義報之以德結之以信接之以禮和之以樂期之以事攻之以官發之以力威之以誠。一舉而上下得終再舉而民無不從三舉而地辟散成四舉而農佚粟十五舉而務輕金九六舉而絜知事變七舉而外內為用八舉而勝行威立九舉而帝事成形九本搏大人主之守也。八分有職卿相之守也。十官飾勝備威將軍之守也。六紀審密賢人之守也。五紀不解庶人之守也。動而無不從靜而無不同。治亂之本三尊卑之交四富貧之經五盛衰之紀六安危之機七強弱之應八存亡之數九。練之以散群傰署。凡數財署殺僇以聚財勸勉以選眾使二分具本。發善必審於密執威必明於中。此居圖方中。春行冬政肅。行秋政雷。行夏政閹。十二地氣發戒春事。十二小卯出耕。十二天氣下賜與。十二義氣至修門閭。十二清明發禁。十二始卯合男女。十二中卯。十二下卯。三卯同事八舉時節。君服青色味酸味聽角聲治燥氣用八數飲於青后之井。以羽獸之火爨。藏不忍行敺養。坦氣修通凡物開靜形生理。合內空周外。強國為圈弱國為屬。動而無不從靜而無不同。舉發以禮時禮必得。和好不基。貴賤無司事變日至。此居於圖東方方外。夏行春政風。行冬政落。重則雨雹。行秋政水。十二小郢至德。十二絕氣下下爵賞。十二中郢賜與。十二中絕收聚。十二大暑至盡善。十二中暑。十二小暑終。三暑同事。七舉時節君服赤色味苦味聽羽聲治陽氣用七數。飲於赤后之井。以毛獸之火爨。藏薄純行篤厚坦氣修通凡物開靜形生理。定府官明名分而審責於群臣有司則下不乘上賤不乘貴法立數得而無比周之民則上尊而下卑遠近不乖此居於圖南方方外。秋行夏政葉。行春政華。行冬政秏。十二期風至戒秋事。十二小卯薄百爵。十二白露下收聚。十二復理賜與。十二始節賦事。十二始卯合男女。十二中卯。十二下卯。三卯同事。九和時節君服白色味辛味聽商聲治溼氣用九數。飲於白后之井。以介蟲之火爨。藏恭敬行搏銳坦氣修通凡物開靜形生理。閒男女之畜修鄉閭之什伍。量委積之多寡定府官之計數。養老弱而勿通信利周而無私此居於圖西方方外。冬行秋政霧。行夏政雷。行春政烝泄。十二始寒盡刑。十二小榆賜予。十二中寒收聚。十二中榆大收。十二寒至靜。十二大寒之陰。十二大寒終三寒同事。六行時節君服黑色味鹹味聽徵聲治陰氣用六數飲於黑后之井。以鱗獸之火爨。藏慈厚行薄純。坦氣修通凡物開靜形生理。器成於僇教行於鈔。動靜不記行止無量。戒審四時以別息異出入以兩易明養生以解固審取予以總之。一會諸侯令曰「非玄帝之命毋有一日之師役」。再會諸侯令曰養孤老食常疾收孤寡。三會諸侯令曰田租百取五。市賦百取二。關賦百取一。毋乏耕織之器。四會諸侯令曰修道路偕度量一稱數。藪澤以時禁發之。五會諸侯令曰修春秋冬夏之常祭食。天壤山川之故祀必以時。六會諸侯令曰以爾壤生物共玄官請四輔將以禮上帝。七會諸侯令曰官處四體而無禮者。流之焉莠命。八會諸侯令曰立四義而毋議者尚之于玄官聽于三公。九會諸侯令曰以爾封內之財物國之所有為幣。九會大命焉出常至。千里之外二千里之內。諸侯三年而朝習命。二年三卿使四輔。一年正月朔日令大夫來修。受命三公。二千里之外三千里之內諸侯五年而會至習命。三年名卿請事。二年大夫通吉凶。十年重適入正禮義。五年大夫請受變。三千里之外諸侯世一至置大夫以為廷安入共受命焉。此居於圖北方方外。必得文威武官習勝之務時因勝之。終無方勝之。幾行義勝之。理名實勝之。急時分勝之。事察伐勝之。行備具勝之。原無象勝之。本定獨威勝。定計財勝。定聞知勝。定選士勝。定制祿勝。定方用勝。定綸理勝。定死生勝。定成敗勝。定依奇勝。定實虛勝。定盛衰勝。舉機誠要則敵不量。用利至誠則敵不校。明名章實則士死節。奇舉發不意則士歡用。交物因方則械器備。因能利備則求必得。執務明本則士不偷。備具無常無方應也。聽於鈔故能聞未極。視於新故能見未形思於濬故能知未始。發於驚故能至無量。動於昌故能得其寶。立於謀故能實不可故也。器成教守則不遠道里。號審教施則不險山河。博一純固則獨行而無敵。慎號審章則其攻不待權與。明必勝則慈者勇。器無方則愚者智。攻不守則拙者巧。數也。動慎十號。明審九章。飾習十器。善習五官。謹修三官。必設常主。計必先定。求天下之精材。論百工之銳器。器成角試否臧。收天下之豪傑有天下之稱材。說行若風雨發如雷電。此居於圖方中。旗物尚青兵尚矛。刑則交寒害釱。器成不守經不知。教習不著發不意。經不知故莫之能圉。發不意故莫之能應。莫之能應故全勝而無害。莫之能圉故必勝而無敵。四機不明不過九日而游兵驚軍。障塞不審不過八日而外賊得閒。由守不慎不過七日而內有讒謀。詭禁不修不過六日而竊盜者起。死亡不食不過四日而軍財在敵。此居於圖東方方外。旗物尚赤。兵尚戟。刑則燒交彊郊。必明其一必明其將必明其政必明其士。四者備則以治擊亂以成擊敗。數戰則士疲數勝則君驕驕君使疲民則國危。至善不戰其次一之。大勝者積眾。勝無非義者焉可以為大勝。大勝無不勝也。此居於圖南方方外。旗物尚白兵尚劍。刑則紹昧斷絕。始乎無端卒乎無窮。始乎無端道也。卒乎無窮德也。道不可量德不可數。不可量則眾強不能圖。不可數則為軸不敢鄉。兩者備施動靜有功。畜之以道養之以德。畜之以道則民和養之以德則民合。和合故能習習故能偕。偕習以悉。莫之能傷也。此居於圖西方方外。旗物尚黑兵尚脅盾。刑則游仰灌流。察數而知治審器而識勝。明謀而適勝。通德而天下定。定宗廟。育男女。官四分則可以立威、行、德、制法儀、出號令。至善之為兵也非地是求也罰人是君也。立義而加之以勝至威而實之以德。守之而後修勝心焚海內。民之所利立之所害除之則民人從。立為六千里之侯。則大人從。使國君得其治。則人君從會。請命於天地知氣和則生物從。計緩急之事。則危危而無難。明於器械之利則涉難而不變。察於先後之理則兵出而不困。通於出入之度則深入而不危。審於動靜之務則功得而無害。著於取與之分則得地而不執。慎於號令之官。則舉事而有功。此居於圖北方方外。
---
幼官圖第九
---
若因處虛守靜人物則皇。五和時節君服黃色味甘味聽宮聲治和氣用五數飲於黃后之井以人果獸之火爨藏溫濡行敺養坦氣修通凡物開靜形生理。常至命尊賢授德則帝。身仁行義服忠用信則王。審謀章禮選士利械則霸。定生處死謹賢修伍則眾。信賞審罰爵材祿能則強。計凡付終務本飾末則富。明法審數立常備能則治。同異分官則安。通之以道畜之以惠親之以仁養之以義報之以德結之以信接之以禮和之以樂期之以事攻之以言發之以力威之以誠一舉而上下得終再舉而民無不從三舉而地辟散成四舉而農佚粟十五舉而務輕金九六舉而絜知事變七舉而內外為用八舉而勝行威立九舉而帝事成形。九本搏大人主之守也。八分有職卿相之守也。七官飾勝備威將軍之守也。六紀審密賢人之守也五紀不解庶人之守也。動而無不從靜而無不同。治亂之本三卑尊之交四富貧之終五盛衰之紀六安危之機七強弱之應八存亡之數九。練之以散群傰署凡數財署。殺僇以聚財勸勉以選眾使二分具本發善必審於密執威必明於中此居圖方中。
---
右中方本圖
---
必得文威武官習勝之。務時因勝之。終無方勝之。幾行義勝之。理名實勝之。急時分勝之。事察伐勝之。行備具勝之原無象勝之。本定獨威勝。定計財勝。定知聞勝。定選士勝。定制祿勝。定方用勝。定綸理勝。定死生勝。定成敗勝。定依奇勝。定實虛勝。定盛衰勝。舉機誠要則敵不量。用利至誠則敵不校。明名章實則士死節。奇舉發不意則士歡用。交物因方則械器備。因能利備則求必得。執務明本則士不偷。備具無常無方應也。聽於鈔故能聞無極。視於新故能見未形。思於濬故能知未始。發於驚故能至無量。動於昌故能得其寶。立於謀故能實不可故也。器成教守則不遠道里。號審教施則不險山河。博一純固則獨行而無敵。慎號審章則其攻不待。權與明必勝則慈者勇。器無方則愚者智。攻不守則拙者巧。數也。動慎十號。明審九章。飾習十器。善習五官。謹修三官。必設常主。計必先定求天下之精材。論百工之銳器。器成角試否臧。收天下之豪傑有天下之稱材。說行若風雨發如雷電此居於圖方中。
---
右中方副圖
---
春行冬政肅。行秋政雷。行夏政則閹。十二地氣發戒春事。十二小卯出耕。十二天氣下賜與。十二義氣至修門閭。十二清明發禁。十二始卯合男女。十二中卯。十二下卯。三卯同事。八舉時節君服青色味酸味聽角聲治燥氣用八數飲於青后之井以羽獸之火爨藏不忍行敺養坦氣修通凡物開靜形生理。合內空周外強國為圈弱國為屬。動而無不從靜而無不同。舉發以禮時禮必得。和好不基貴賤無司事變日至此居於圖東方方外。
---
右東方本圖
---
旗物尚青兵尚矛刑則交寒害釱。器成不守經不知。教習不著發不意。經不知故莫之能圉。發不意故莫之能應。莫之能應故全勝而無害。莫之能圉故必勝而無敵。四機不明不過九日而游兵驚軍。障塞不審不過八日而外賊得間。由守不慎不過七日而內有讒謀。詭禁不修不過六日而竊盜者起。死亡不食不過四日而軍財在敵此居於圖東方方外。
---
右東方副圖
---
夏行春政風。行冬政落。重則雨雹。行秋政水。十二小郢至德。十二絕氣下下爵賞。十二中郢賜與。十二中絕收聚。十二大暑至盡善。十二中暑。十二小暑。終三暑同事。七舉時節君服赤色味苦味聽羽聲治陽氣用七數飲於赤后之井以毛獸之火爨藏薄純行篤厚坦氣修通凡物開靜形生理。定府官明名分而審責於群臣有司則下不乘上賤不乘貴法立數得而無比周之民則上尊而下卑遠近不乖此居於圖南方方外。
---
右南方本圖
---
旗物尚赤兵尚戟刑則燒交彊郊。必明其一必明其將必明其政必明其士四者備則以治擊亂以成擊敗。數戰則士疲數勝則君驕驕君使疲民則危國。至善不戰其次一之。大勝者積眾勝而無非義者焉可以為大勝。大勝無不勝也。此居於圖南方方外。
---
右南方副圖
---
秋行夏政葉。行春政華。行冬政秏。十二期風至戒秋事。十二小卯薄百爵。十二白露下收聚。十二復理賜予。十二始前節第賦事。十二始卯合男女。十二中卯。十二下卯。三卯同事。九和時節君服白色味辛味聽商聲治溼氣用九數飲於白后之井以介蟲之火爨藏恭敬行搏銳坦氣修通凡物開靜形生理。閒男女之畜修鄉里之什伍量委積之多寡定府官之計數養老弱而勿通信利害而無私。此居於圖西方方外。
---
右西方本圖
---
旗物尚白兵尚劍刑則紹昧斷絕。始乎無端卒乎無窮。始乎無端道也。卒乎無窮德也。道不可量德不可數。不可量則眾強不能圖。不可數則為軸不敢鄉。兩者備施動靜有功。畜之以道養之以德。畜之以道則民和。養之以德則民合。和合故能習習故能偕偕習以悉莫之能傷也。此居於圖西方方外。
---
右西方副圖
---
冬行秋政霧。行夏政雷。行春政烝泄。十二始寒盡刑。十二小榆賜予。十二中寒收聚。十二中榆大收。十二寒至靜。十二大寒之陰。十二大寒終。三寒同事。六行時節君服黑色味鹹味聽徵聲治陰氣用六數飲於黑后之井以鱗獸之火爨藏慈厚行薄純坦氣修通凡物開靜形生理。器成於僇教行於鈔動靜不記行止無量。戒審四時以別息異出入以兩易明養生以解固審取與以總之。一會諸侯令曰非玄帝之命毋有一日之師役。再會諸侯令曰養孤老食常疾收孤寡。三會諸侯令曰田租百取五市賦百取二關賦百取一毋乏耕織之器。四會諸侯令曰修道路偕度量一稱數毋征藪澤以時禁發之。五會諸侯令曰修春秋冬夏之常祭食天壤山川之故祀必以時。六會諸侯令曰以爾壤生物共玄官請四輔將以祀上帝。七會諸侯令曰官處四體而無禮者流之焉莠命。八會諸侯令曰立四義而無議者尚之于玄官聽於三公。九會諸侯令曰以爾封內之財物國之所有為幣。九會大命焉出常至。千里之外二千里之內諸侯三年而朝習命。二年三卿使四輔。一年正月朔日令大夫來修受命三公。二千里之外三千里之內諸侯五年而會至習命。三年名卿請事。二年大夫通吉凶。七年重適入正禮義。五年大夫請變。三千里之外諸侯世一至置大夫以為廷安入共受命焉。此居於圖北方方外。
---
右北方本圖
---
旗物尚黑兵尚脅盾刑則游仰灌流。察數而知治審器而識勝明謀而適勝通德而天下定。定宗廟育男女官四分則可以立威行德制法儀出號令。至善之為兵也非地是求也罰人是君也立義而加之以勝至威而實之以德守之而後修勝心焚海內。民之所利立之所害除之則民人從。立為六千里之侯則大人從。使國君得其治則人君從會。請命於天地知氣和則生物從。計緩急之事則危危而無難。明於器械之利則涉難而不變。察於先後之理則兵出而不困。通於出入之度則深入而不危。審於動靜之務則功得而無害也。著於取與之分則得地而不執。慎於號令之官則舉事而有功。此居於圖北方方外。
---
右北方副圖
---
五輔第十
---
古之聖王所以取明名廣譽厚功大業顯於天下不忘於後世非得人者未之嘗聞。暴王之所以失國家危社稷覆宗廟滅於天下非失人者未之嘗聞。今有士之君皆處欲安動欲威戰欲勝守欲固大者欲王天下小者欲霸諸侯。而不務得人是以小者兵挫而地削大者身死而國亡故曰人不可不務也。此天下之極也。曰然則得人之道莫如利之。利之之道莫如教之以政故善為政者田疇墾而國邑實朝廷閒而官府治公法行而私曲止倉廩實而囹圄空賢人進而奸民退其君子上中正而下諂諛。其士民貴武勇而賤得利。其庶人好耕農而惡飲食。於是財用足而飲食薪菜饒。是故上必寬裕而有解舍。下必聽從而不疾怨。上下和同而有禮義故處安而動威戰勝而守固是以一戰而正諸侯。不能為政者田疇荒而國邑虛朝廷兇而官府亂。公法廢而私曲行倉廩虛而囹圄實賢人退而奸民進其君子上諂諛而下中正其士民貴得利而賤武勇其庶人好飲食而惡耕農於是財用匱而食飲薪菜乏上彌殘苟而無解舍下愈覆鷙而不聽從上下交引而不和同故處不安而動不威戰不勝而守不固是以小者兵挫而地削大者身死而國亡故以此觀之則政不可不慎也。德有六興義有七體禮有八經法有五務權有三度所謂六興者何曰辟田疇利壇宅。修樹蓺勸士民勉稼穡修牆屋此謂厚其生。發伏利輸墆積修道途便關市慎將宿此謂輸之以財。導水潦利陂溝決潘渚潰泥滯通鬱閉慎津梁此謂遺之以利薄徵斂輕征賦弛刑罰赦罪戾宥小過此謂寬其政。養長老慈幼孤恤鰥寡問疾病弔禍喪此謂匡其急。衣凍寒。食飢渴匡貧窶振罷露。資乏絕此謂振其窮。凡此六者德之興也。六者既布則民之所欲無不得矣。夫民必得其所欲然後聽上聽上然後政可善為也故曰德不可不興也。曰民知德矣而未知義然後明行以導之義義有七體七體者何曰孝悌慈惠以養親戚。恭敬忠信以事君上。中正比宜以行禮節。整齊撙詘以辟刑僇。纖嗇省用以備飢饉。敦懞純固以備禍亂。和協輯睦以備寇戎。凡此七者義之體也。夫民必知義然後中正中正然後和調和調乃能處安處安然後動威動威乃可以戰勝而守固故曰義不可不行也。曰民知義矣而未知禮然後飾八經以導之禮。所謂八經者何曰上下有義貴賤有分長幼有等貧富有度凡此八者禮之經也。故上下無義則亂貴賤無分則爭長幼無等則倍貧富無度則失。上下亂貴賤爭長幼倍貧富失而國不亂者未之嘗聞也。是故聖王飭此八禮以導其民八者各得其義則為人君者中正而無私。為人臣者忠信而不黨。為人父者慈惠以教。為人子者孝悌以肅。為人兄者寬裕以誨。為人弟者比順以敬。為人夫者敦懞以固。為人妻者勸勉以貞。夫然則下不倍上臣不殺君賤不踰貴少不陵長遠不閒親新不閒舊小不加大淫不破義凡此八者禮之經也。夫人必知禮然後恭敬恭敬然後尊讓尊讓然後少長貴賤不相踰越少長貴賤不相踰越故亂不生而患不作故曰禮不可不謹也。曰民知禮矣而未知務然後布法以任力任力有五務五務者何曰君擇臣而任官大夫任官辯事官長任事守職士修身功材庶人耕農樹藝。君擇臣而任官則事不煩亂。大夫任官辯事則舉措時。官長任事守職則動作和。士修身功材則賢良發。庶人耕農樹藝則財用足。故曰凡此五者力之務也。夫民必知務然後心一心一然後意專心一而意專然後功足觀也。故曰力不可不務也。曰民知務矣而未知權然後考三度以動之所謂三度者何曰上度之天祥下度之地宜中度之人順此所謂三度。故曰天時不祥則有水旱。地道不宜則有饑饉。人道不順則有禍亂此三者之來也政召之。曰審時以舉事以事動民以民動國以國動天下。天下動然後功名可成也故民必知權然後舉錯得。舉錯得則民和輯民和輯則功名立矣故曰權不可不度也。故曰五經既布然後逐姦民詰軸偽屏讒慝而毋聽淫辭毋作淫巧。若民有淫行邪性樹為淫辭作為淫巧以上諂君上而下惑百姓移國動眾以害民務者其刑死流故曰凡人君之所以內失百姓外失諸侯兵挫而地削名卑而國虧社稷滅覆身體危殆非生於諂淫者未之嘗聞也。何以知其然也曰淫聲諂耳淫觀諂目耳目之所好諂心心之所好傷民民傷而身不危者未之嘗聞也。曰實壙虛墾田疇修牆屋則國家富。節飲食撙衣服則財用足。舉賢良務功勞布德惠則賢人進。逐姦人詰軸偽去讒慝則姦人止。修饑饉救災害振罷露則國家定。明王之務在於強本事去無用然後民可使富。論賢人用有能而民可使治。薄稅斂毋苟於民待以忠愛而民可使親三者霸王之事也。事有本而仁義其要也今工以巧矣而民不足於備用者其悅在玩好。農以勞矣而天下飢者其悅在珍怪方丈陳於前。女以巧矣而天下寒者其悅在文繡。是故博帶梨大袂列文繡染刻鏤削雕琢采。關幾而不征市酁毚改廛而不稅。是故古之良工不勞其知巧以為玩好無用之物守法者不失。
