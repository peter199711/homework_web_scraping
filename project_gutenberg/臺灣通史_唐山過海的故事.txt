臺灣通史
---
序　　臺灣固無史也荷人啓之鄭氏作之清代營之開物成務以立我丕基至於今三百有餘年矣。而舊志誤謬文采不彰其所記載僅隷有清一朝荷人鄭氏之事闕而弗錄竟以島夷海寇視之。烏呼此非舊史氏之罪歟且府志重脩於乾隆二十九年臺、鳳、彰、淡諸志雖有續脩侷促一隅無關全局。而書又已舊苟欲以二三陳編而知臺灣大勢是猶以管窺天以蠡測海其被囿也亦巨矣。
---
　　夫臺灣固海上之荒島爾蓽路藍縷以啓山林至於今是賴。顧自海通以來西力東漸運會之趨莫可阻遏。於是而有英人之役有美船之役有法軍之役外交兵禍相逼而來而舊志不及載也。草澤羣雄後先崛起朱、林以下輒啓兵戎喋血山河藉言恢復而舊志亦不備載也。續以建省之議開山撫番析疆增吏正經界籌軍防興土宜勵教育綱舉目張百事俱作而臺灣氣象一新矣。
---
　　夫史者民族之精神而人羣之龜鑑也。代之盛衰俗之文野政之得失物之盈虛均於是乎在。故凡文化之國未有不重其史者也。古人有言國可滅而史不可滅。是以郢書燕說猶存其名晉乘楚杌語多可採。然則臺灣無史豈非臺人之痛歟
---
　　顧脩史固難脩臺之史更難以今日而脩之尤難。何也斷簡殘編蒐羅匪易郭公夏五疑信相參則徵文難。老成凋謝莫可諮詢巷議街譚事多不實則考獻難。重以改隷之際兵馬倥傯檔案俱失私家收拾半付祝融。則欲取金匱石室之書以成風雨名山之業而有所不可。然及今爲之尚非甚難若再經十年二十年而後脩之則真有難爲者。是臺灣三百年來之史將無以昭示後人又豈非今日我輩之罪乎
---
　　橫不敏昭告神明發誓述作兢兢業業莫敢自遑。遂以十稔之間撰成《臺灣通史》。爲紀四志二十四傳六十凡八十有八篇表圖附焉。起自隋代終於割讓縱橫上下鉅細靡遺而臺灣文獻於是乎在。
---
　　洪維我祖宗渡大海入荒陬以拓殖斯土爲子孫萬年之業者其功偉矣。追懷先德眷顧前途若涉深淵彌自儆惕烏乎念哉凡我多士及我友朋惟仁惟孝義勇奉公以發揚種性此則不佞之幟也。婆娑之洋美麗之島我先王先民之景命實式憑之。
---
　　大正七年秋八月朔日臺南連橫雅堂自序於劍花室。
---
捲一
---
開闢紀　　臺灣固東番之地越在南紀中倚層巒四面環海。荒古以來不通人世土番魋結千百成羣裸體束腰射飛逐走猶是游牧之代。以今石器考之遠在五千年前高山之番實為原始而文獻無徵搢紳之士固難言者。按史秦始皇命徐福求海上三神山去而不返又曰「自齊威宣、燕昭使人入海求蓬萊、方丈、瀛洲。此三神山者其傳在渤海中去人不遠患且至則船風引而去。蓋嘗有至者諸僊人及不死之藥皆在焉。其物禽獸盡白而黃金銀為宮闕。未至望之如雲。及到三神山反居水下。臨之風輒引去終莫能至雲。世主莫不甘心焉。及至秦始皇並天下至海上則方士言之不可勝數。始皇自以為至海上而恐不及矣乃使人齎童男女入海求之。船交海中皆以風為解曰未能至望見之焉」。或曰蓬萊、方丈為日本、琉球而臺灣則瀛洲也語雖鑿空言頗近理。蓋以是時航術未精又少探險海外飄渺虛無疑為僊境陋矣。臺灣與日本、琉球鼎立東海地理氣候大略相同山川美秀長春之花、不黃之草非方士所謂僊境也歟徐福有來臺灣今雖無可確證而五百男女之散處日本、琉球者後嗣不絕然則秦時男女或有往來臺灣者未可知也。或曰澎湖則古之方壺而臺灣為岱員於音實似。列子夏革曰「渤海之東不知幾億萬里有大壑焉實維無底之谷其下無底名曰歸虛。其中有五山焉一曰岱輿二曰員嶠三曰方壺四曰瀛洲五曰蓬萊。其山高下周旋三萬里其頂平處九千里山之中相去七萬里而五山之根無所連著常隨潮波上下往還不得暫峙焉。僊聖毒之訴之於帝。帝怒流於西極失羣聖之所居。乃命禺疆使巨鰲十五舉首而戴之迭為三番六萬歲一交焉五山始峙」。夫澎湖與臺灣密邇巨浸隔之黑流所經風濤噴薄瞬息萬狀實維無底之谷故名落漈又有萬水朝東之險而言「風輒引去」也。臺灣之山有高至海拔一萬三千六百餘尺、為東洋羣山之特出者長年積雪其狀如玉故曰「望之如雲」也。或曰臺灣為古之東鯷。後漢書東夷傳曰「會稽海外有東鯷人分為二十餘國。又有夷洲、澶洲。傳言秦始皇遣方士徐福將童男女數千人入海求蓬萊神仙不得徐福畏誅遂止此洲。會稽東冶縣人有入海行、遭風流移至澶洲者所在絕遠不可往來」。然則臺灣之為瀛洲、為東鯷澎湖之為方壺其說固有可信而澎湖之有居人尤遠在秦、漢之際。或曰楚滅越越之子孫遷於閩流落海上或居於澎湖是澎湖之與中國通也已久而其見於載籍者則始於隋代爾。
---
　　海防考曰「隋開皇中嘗遣虎賁陳稜略澎湖地。其嶼屹立巨浸中環島三十有六如排衙。居民以苫茅為廬舍推年大者為長畋漁為業。地宜牧牛羊散食山谷間各氂耳為記。稜至撫之未久而去」。是為中國經略澎湖之始而亦東入臺灣之機也。當是時宇內既平南北混一聲靈所布訖於南蠻。而澎湖地近福建海道所經朝發夕至。漳、泉沿海之黎民早已來往耕漁並耦不侵不釁幾為熙皞之世。唯是書所言頗有錯謬。陳稜之拜虎賁事在大業三年而此為開皇中相去幾十餘載。豈為追述之辭若其經略臺灣則詳於隋書之琉球傳也。其傳曰「流求國在海中當建安郡東水行五日而至。土多山洞。其王姓歡斯氏名渴刺兜不知其由來有國世數也。彼土人呼之為「可老羊」妻曰「多拔荼」。所居曰波羅檀洞塹柵三重環以流水樹棘為藩。王所居舍其大一十六間琱刻禽獸多鬥鏤樹似橘而葉密條纖如髮之下垂。國有四、五帥統諸洞洞有小王。往往有村村有鳥了帥並以善戰者為之自相樹立主一村之事。男女皆以白紵繩纏髮從項後盤繞至額。其男子用鳥羽為冠裝以珠貝飾以赤毛型制不同。婦人以羅紋白布為帽其形正方織鬥鏤皮並雜毛以為衣製裁不一綴毛垂螺為飾雜色相間下垂小貝其聲如珮綴璫施釧懸珠於頸織籐為笠飾以毛羽。有刀弰、弓箭、劍鈹之屬。其處少鐵刃皆薄小多以骨角輔助之。編紵為甲或用熊豹皮。王乘木獸令左右輿之而導從不過數十人。小王乘機鏤為獸形。國人好相攻擊人皆驍健善走難死而耐創。諸洞各為部隊不相救助。兩陣相當勇者三、五人出前跳躁交言相罵因相擊射。如其不勝一軍皆走遣人致謝即共和解收取鬥死者聚食之仍以髑髏將向王所。王即賜以冠使為隊帥。無賦歛有事均稅。用刑無常準皆臨事科決。犯罪皆斷於鳥丫帥不服則上請於王王令臣下共議定之。獄無枷鎖唯用繩縛。決死刑以鐵錐大如箸長尺餘鑽項殺之。輕罪用杖。俗無文字望月盈虧以紀時節候草木榮枯以為年歲。其人深目長鼻頗類於胡亦有小慧。無君臣上下之節、拜伏之禮。父子同床而寢。男子拔去髭鬚身上有毛皆除去。婦人以墨鯨手為蟲蛇之文。嫁娶以酒餚珠貝為聘。或男女相悅便相匹耦。婦人產乳必食子衣。產後以火自炙令汗出五日便平服。以木槽中暴海水為鹽木汁為酢釀米麴為酒其味離薄。食皆用手。偶得異味先進尊者。凡有宴會執酒者必待呼名而後飲。上王酒者亦呼王名銜杯。其飲頗同突厥歌呼蹋蹴一人唱衆皆和音頗哀怨扶女子上膊搖手而舞。死者氣將絕轝至庭前親朋哭泣相弔。浴其屍以布帛纏之裹以葦草襯土而殯上不起墳。子為父者數月不食肉。其南境風俗少異人有死者邑里共食之。有熊、羆、豺、狼尤多豬、雞無牛、羊、驢、馬。厥田良沃。先以火燒而引水灌。持一插以石為刃長尺餘闊數寸而墾之。土宜稻、梁、禾、黍、麻、赤豆、胡黑豆等。木有楓、栝、樟、松、梗、楠、枌、梓、竹、籐。果、藥同於江表。風土氣候與嶺南相類。俗祀山海之神祭以酒餚。戰鬥殺人便將所殺之人祭其神。或倚茂樹起小屋或懸髑髏於樹上以箭射之或累石繫幡以為神主。王之所居壁下多聚髑髏以為佳。人間門戶上必安獸頭骨角。大業元年海師何蠻等言「每春秋二時天清風靜東望依稀似有煙霧之氣亦不知幾千里」。三年煬帝令羽騎尉朱寬入海訪異俗何蠻言之遂與蠻俱往。因到流求國言不相通掠一人而返。明年帝復令寬慰撫之不從寬取其布甲而還。時倭國使來朝見之曰「此夷邪久國人所用也」。帝遣虎賁陳稜、朝請大夫張鎮周率兵自義安浮海至高華嶼又東行二日至鼊嶼又一日便至流求。初稜將南方諸國人從軍有崑崙人頗解其語遣人慰諭之流求不從拒逆官軍。稜擊走之進至其都焚其宮室載軍實而還。自爾遂絕」。其陳稜傳曰「大業三年拜虎賁中郎將後三歲與朝請大夫張鎮周發東陽兵萬餘人自義安泛海擊流求國月餘而至。流求人初見船艦以為商旅往往詣軍中貿易。稜率衆登岸遣鎮周為先鋒。其主歡斯渴剌兜遣兵拒戰鎮周頻擊破之。稜進至低沒檀洞小王歡斯老模率兵拒戰稜擊破之斬老模。其日霧雨晦冥將士皆懼。稜刑白馬祭海神既而開霽。分為五軍趨其都邑。渴剌兜率衆數千逆拒。稜又遣鎮周為先鋒擊走之乘勝逐北至其柵。渴剌兜背柵而陣稜盡銳擊之從辰至未苦鬥不息。渴剌兜自以軍疲引入柵。稜遂填塹攻破之斬渴剌兜獲其子島槌虜男女數千而歸」。閩書亦曰「福州之福盧山當隋之時曾掠琉球五千戶置此尚有其裔」。是琉球者臺灣之古名今之琉球古曰沖繩。蓉洲文稿曰「臺灣、海中番島考其源則琉球之餘種自哈剌分支近通日本遠接呂宋控南澳、阻銅山以澎湖為外援」。哈喇之音似為渴剌而波羅檀之地今在何處或以為葫蘆墩於音相近或以為琅之部落。當隋之時大安、大甲兩溪匯合一流濁水以北猶巨海也波羅檀為海濱高原王都於是以固險也。故自隋書以至宋、元所言之琉球多屬臺灣。
---
　　先是大中七年八月商人欽良暉歸自日本與倭僧圓珍同船為北風漂至琉球見岸上數十人各執刀戈良暉大驚圓珍力祈不動尊既而風回乃至福建是為日人發見臺灣之始其後遂不往來也。
---
　　唐貞觀間馬來羣島洪水不獲安處各駕竹筏避難漂泊而至臺灣。當是時歡斯氏遭隋軍之後國破民殘勢窮蹙馬人乃居於海澨以殖其種。是為外族侵入臺灣之始。故臺灣小誌曰「生番之語言出自馬來者六之一出自呂宋者十之一迤北十七村多似斐利賓語說者謂自南洋某島遷來」。其言近似。而統一之者為卑南王。王死之後各社分立以至今日。及唐中葉施肩吾始率其族遷居澎湖。肩吾、汾水人元和中舉進士隱居不仕有詩行世。其題澎湖一詩鬼市、鹽水足寫當時之景象。而終唐之世竟無與臺灣交涉也。歷更五代終及兩宋中原板蕩戰爭未息漳、泉邊民漸來臺灣而以北港為互市之口故臺灣舊詩有「臺灣一名北港」之語。北港在雲林縣西亦謂之「魍港」。當是時馬人之在臺灣者族強勢大遂攘土番而分據南北焉。淳熙之間琉球酋長率數百輩猝至泉之水澳、圍頭等村肆行殺掠。喜鐵器及匙筋人閉戶則免但刓其門鐶而去。擲以匙筋則頫拾之。見鐵騎爭刓其甲駢首就戮而不知悔。臨敵用鏢鎗繫繩十餘丈為操縱蓋惜其鐵而不忍棄也。不駕舟楫縛竹為筏急則羣舁之泅水而遁。與那國者沖繩之一島也。昔有長耳國人渡來掠人為害。與那國人謀防禦造巨屨投之海長耳國人見而驚去。是為臺灣番族侵掠外洋之始而此為馬人也。其黠者且乘艋舺渡大海至呂宋以物交物轉貿於高山之番至今猶有存者。故宋史曰「流求國在泉州之東有海島曰澎湖煙火相望。旁有毗舍耶國語言不通袒裸盱睢殆非人類」。蒙古倔起侵滅女真金人泛海避亂漂入臺灣。宋末零丁洋之敗殘兵義士亦有至者。故各為部落自耕自贍同族相扶以資捍衛。
---
　　元世祖既宅區夏餘威震於殊俗南洋諸島悉入帡幪。至元十八年元師伐日本至九州海上遇颶熸焉。諸將各擇堅艦遁至澎湖及臺灣西岸再遇風乃歸福建。二十三年整兵造艦謀再舉未發而止。二十八年秋九月命海船副萬戶楊祥、合迷、張文虎並為都元帥將兵徵琉求置左右兩萬戶府官屬皆從祥選闢。既又用福建吳志鬥言祥不可信宜先招諭之。乃以祥為宣撫使佩虎符阮鑒兵部員外郎志鬥禮部員外郎並銀符齎詔往琉求。明年不得達琉求而還。夫元之謀伐琉球蓋欲以扼日本也。故元史曰「琉求在南海之東漳、泉、興、福四州界內。澎湖諸島與琉求相對亦素不通。天氣清明時望之隱約若煙若霧其遠不知幾千里也。西、南、北岸皆水至澎湖漸低近琉求則謂之落漈。漈者水趨下而不回也。凡西岸漁舟到澎湖已下遇颶風發作漂流落漈回者百一。琉求在外夷最小而險者也漢、唐以來史所不載近代諸番市舶不聞至其國者。世祖至元二十八年九月海船副萬戶楊祥請以六千軍往降之不聽命則遂伐之。朝廷從其請。繼有書生吳志鬥者上言生長福建熟知海道利病以為若欲收附且就澎湖發船往諭相水勢地利然後興兵未晚也。冬十月乃命楊祥充宣撫使給金符吳志鬥禮部員外郎阮鑒兵部員外郎並給銀符往使琉求。詔曰「收撫江南已十七年海外諸番罔不臣屬唯琉求邇在閩境未曾歸附議者請即加兵。朕維祖宗立法凡不庭之國先遣使招諭來則安堵如故否則必致徵討。今止其兵命楊祥、阮鑒往諭汝國果能慕義來朝存爾國祀保爾黎蔗若不效順自恃險阻舟師奄及恐貽後悔。爾其慎擇之」二十九年三月二十九日自汀路尾澳舟行。至是日巳時海洋中正東望見有山長而低者約去五十里。祥稱是琉求國鑒稱不知的否。祥乘小舟至低山下以其人衆不敢自上岸命軍官劉閏等二百餘人以小舟十一艘載軍器領三嶼人陳輝者登岸。岸上人衆不諳三嶼人語為其殺死者三人遂還。四月二日至澎湖祥責鑒、志鬥已到琉求文字二人不從。明日不見志鬥蹤跡覓之無有也。先是志鬥嘗斥言祥生事要功欲取富貴其言誕妄難信。至是疑祥害之。祥顧稱志鬥初言琉球不可往今祥已至琉求而還志鬥懼罪逃去。志鬥妻子訴於官。有旨發祥、鑒還福州置對後遇赦不竟其事。成宗大德元年福建省平章政事高興言「今立省泉州距琉求為近可伺其消息。或宜招宜伐不必它調兵力興請就近試之」。九月高興遣省都鎮撫張浩、福州新軍萬戶張進赴琉求國擒生口一百三十餘人而還」。是為中國再略臺灣之事。當是時澎湖居民日多已有一千六百餘人貿易至者歲常數十艘為泉外府。至元中乃設巡檢司隸同安。澎湖之置吏行政自茲始。
---
　　明初宇內未平桀驁之徒聚為海寇出入澎湖以掠沿海。洪武五年信國公湯和經略海上議徙澎民於近郭以絕邊患。廷議可之。二十年遂廢巡檢盡徙其人於漳、泉而墟其地。自是澎湖遂為海寇巢窟。永樂中太監鄭和舟下西洋諸夷靡不貢獻獨東番遠避不至。東番者臺灣之番也。和惡之率師入臺。東番降服。家貽一銅鈴俾掛項間。其後人反寶之富者至掇數枚。是為中國三略臺灣之事。初和入臺舟泊赤崁取水大井。赤崁番社名為今臺南府治其井尚存。而鳳山有三寶薑居民食之疾瘳雲為鄭和所遺。則和入臺且至內地或謂在大岡山也。嘉靖四十二年海寇林道乾亂遁入臺灣。都督俞大猷追之至海上知水道紆曲時哨鹿耳門以歸乃留偏師駐澎湖尋罷之。居民又至復設巡檢已亦廢之。道乾既居臺灣從者數百人以兵劫土番役之若奴。土番憤議殺之。道乾知其謀乃夜襲殺番以血釁舟埋巨金於打鼓山逸之大年。
---
　　萬曆二十年日本伐朝鮮沿海戒嚴。哨者謂有將侵淡水、雞籠之議明廷以澎湖密邇議設兵戍險。二十五年始設游兵春冬汛守。於是澎湖復為中國版土。四十五年日人入龍門港遂有長戍之令。初日本足利氏之末葉政亂民窮薩摩、肥前諸國之氓相聚為盜駕八幡船侵掠中國沿海深入閩、浙而以臺灣為往來之地居於打鼓山麓名曰高砂或曰高山國。高砂為日本播州海濱之地白沙青松其境相似故名或曰是番社之名也。當是時日本徵夷大將軍豐臣秀吉既伐朝鮮謀併臺灣。二十一年十一月命使者原田孫七郎至呂宋途次賜書高山國勸其入貢。書曰「夫日輪所照臨雖至海岳、山川、草木、禽蟲莫不受他恩光也。予際欲處慈母胞胎之時有瑞夢。其夜日光滿室室中如晝諸人不勝驚愕。相士相聚占卜之曰「壯年輝德色於四海發威光於萬方之奇異也」。故不出十年之中而誅不義立有功平定海內。異邦遐陬嚮風者忽出鄉國遠泛滄海冠蓋相望結轍於道爭先而服從矣。朝鮮國者自往代於本朝有牛耳盟久背其約。況又予欲徵大明之日有反謀。此故命諸將伐之。國王出奔國城付一炬也。聞信已急大明出數十萬援兵雖及戰鬥終依不得其利來敕使於本邦肥之前州而乞降。繇之築十個城營收兵於朝鮮域中慶尚道而履決真偽也。如南蠻琉球者年年獻土宜海陸通舟車而仰予德光。其國未入幕中不進庭罪彌天。雖然不知四方來享分為其地疏志故原田氏奉使命而發船。若是不來朝可令諸將攻伐之。生長萬物者日也枯渴萬物者亦日也。思之不具」是為日本經略臺灣之始。三十二年山田長政赴暹羅途次臺灣。於時日本人在臺日多或採金於哆囉滿或寄居小琉球。既復攻雞籠番脅取其地。明朝憂之乃增澎湖遊兵。秀吉死德川家康嗣大將軍戡平內亂圖遠略獎勵海外貿易其船之出洋者給朱印狀以保護之。四十三年村山等安受高砂渡航朱印狀。等安肥前人奉景教家康委以經略臺灣之事。欲利用其教以收服土番乃率其子來。家康以兵三千與之欲取為附庸。然以無援故不成。先是中山遣使於明曰日本有取臺灣之議明廷命警備沿海及是而罷。
---
　　天啟元年海澄人顏思齊率其黨入居臺灣鄭芝龍附之事在其傳。於是漳、泉人至者日多闢土田建部落以鎮撫土番而番亦無猜焉。居無何思齊死衆無所立乃奉芝龍為首。芝龍最少才冠其羣陸梁海上官軍莫能抗。朝議招撫。以蔡善繼習芝龍為書招之。芝龍感激歸命。及降善繼坐戟門令芝龍兄弟泥首芝龍屈意下之而一軍皆譁竟叛去。復居臺灣劫截商民往來閩、粵之間。六年泊於漳浦之白鎮與官軍戰勝遂趣中左所。中左所者廈門也。督師俞咨皋與戰敗又佚之。中左人開門納之。崇禎元年九月率所部降於督師熊文燦而其黨有留臺灣者。當是時海寇曾一本、李魁奇先後據澎湖以侵掠福建嗣為官軍所滅。
---
　　先是萬曆初有葡萄牙船航東海途過臺灣之北。自外望之山嶽如畫樹木青蔥名曰科摩沙譯言美麗。是為歐人發見臺灣之始。越三十餘年而荷人乃至矣。荷蘭為歐洲強國當明中葉侵奪爪哇殖民略地以開東洋貿易之利。萬曆二十九年荷人駕夾板攜巨砲薄粵東之香山澳乞互市。粵吏難之不敢聞於朝。當是時中國閉關自守不知海外大勢而華人之移殖南洋者已數百萬政府且欲禁之。海澄人李錦久居大年習荷語。其友潘秀、郭震亦賈於南洋者。錦見荷酋麻韋郎曰「若欲通商無如漳州。漳州之南有澎湖南北交通之要地也誠能踞而守之則互市不難」。麻韋郎曰「守土官不許奈何」曰「稅使高寀嗜金錢無遠慮若厚賄之必奏聞。得天子一報可而守土官誰敢抗哉」錦乃為作書一移寀及兵備守將令秀、震齎往。守將陶拱聖大駭亟白當事繫秀於獄。震懼不敢入。而荷人俟之久三十七年秋七月駕二巨艦抵澎湖。時明兵已撤遂登陸伐木築屋為久居計。錦潛入漳州詭言被獲逃歸。守吏知其事並下獄。遣使說荷人去澎不諧。高寀亦令密使周之範往見荷人說以三萬金餽寀即許互市。荷人喜與約。事垂成矣總兵施德政偵其事檄都司沈有容將兵往諭。有容負膽智大聲論辯。荷人心折曰「我從未聞此言」。索還所餽金以貨物贈寀。寀不答。福建巡撫徐學聚亦嚴禁國人下海犯者誅。錦等旋論死而荷人亦去澎湖。
---
　　天啟二年荷人再乞互市不許遂侵掠沿海。冬十月荷將以船艦十七艘再至澎湖據之。澎民數千謀拒守。荷人劫以兵奪漁舟六百餘。築城媽宮役死者千三百人。復於風櫃尾、金龜頭、嵵裏、白沙、漁翁諸島各造砲臺以防守海道。初荷人撤退澎湖之時巡撫南居益上疏請修防備未舉而荷人再至復上疏請逐。天啟三年夏六月以兵二千入鎮海港破砲臺進攻媽宮城。荷人恐潛結海寇以八船窺福建出沒金、廈間。四年春正月居益復遣總兵俞咨皋伐之荷人大敗禽其將高文律斬之。八月荷人請和許之與互市乃退澎湖而東入臺灣。先是海澄人顏思齊居臺灣鄭芝龍附之。既去而荷人來借地於土番。不可。紿之曰「願得地如牛皮多金不惜」。許之。乃剪皮為縷周圍里許築熱蘭遮城以居駐兵二千八百人。附近土番多服焉。
---
　　六年夏五月西班牙政府自呂宋派遠徵軍以朗將之率戰艦入據雞籠築山嘉魯城駐兵防守。而臺之南北遂為荷、西二國所割據。當荷人入臺之前日本人已先在此以臺灣為南洋所經之地往來頻繁。及荷人至課丁稅日人以先來之故不從法令亦不能強其奉行。於是始與臺灣領事有隙。爪哇總督嘉爾匾芝欲挫日本貿易擢其子俾敕爾盧為臺灣領事且命至長崎理交涉之案。俾敕爾盧蒞任未久而濱田彌兵衛之事起。初長崎代官末次平藏受幕府命航海往福州途次澎湖為荷人所苦。歸大憤欲雪恥謀諸長崎市人濱田彌兵衛。彌兵衛素負勇俠慨然許之。與其弟小左工明子新藏率市中壯士十二人以崇禎八年春三月二十日至臺。同船華人某告荷人。荷人驗其船搜奪兵器及楫留之。牒報爪哇總督請處分。彌兵衛淹留四月不得歸罄售貨物久之無所得食憤甚。六月二十九日率衆三人至領事廳預伏援兵面求解纜。不聽。彌兵衛大怒直前劫之左右愕眙伏兵盡起。有執兵入衛者新藏揮刀斬之諸皆畏懼莫敢動。乃拉領事歸旅館。領事告其屬示媾意。若日人果有復仇之心則以兵拒之。彌兵衛亦慮有變乃與立約。曰以領事之子及官一、荷人三為質而日本亦以末次平藏之姪及五人交質。曰荷蘭領事須放前捕土番十一人及華人通譯並歸其財產。曰應以相抵之物贈彌兵衛以洗前恥。曰日本人所失華絲二萬觔須以八萬六千盾賠償之。凡約五日而成七月初四日交質。明日囚荷人於長崎。既而領事之子瘐死獄中。其後七年始放荷人歸國。自是日人之勢力始震於臺灣。及鎖港之令行而後絕跡。
---
　　二年西人復入淡水築羅岷古城為犄角駐領事闢土田以鎮撫土番。當是時雞籠、淡水均為荒穢之地華人亦少至者草茀瘴毒居者輒病死故西人亦大費經營也。五年西船遭颶至蛤仔難海岸為土番劫殺發兵討之。六年西人始至大浪泵南訖竹塹謀殖民而神甫輒遭番害乃止。
---
　　當荷人入臺之時福建沈鈇上書巡撫南居益曰「紅夷潛退大灣蓄意叵測。征兵調兵殊費公帑。昨僭陳移檄暹羅委官宣諭約為共逐。未知可允行否澎湖雖僻居海外實泉、漳門戶也。無論紅夷灣泊即日本、西洋呂宋諸國亦所必經地最險要山尤平坦。南有港門直通西洋紅夷築城據之。北有港門名鎮海港官兵渡澎居之。中間一澳從南港門而入名曰暗澳可泊舟數百隻。四圍山地可開作園栽種黍稷瓜果牧養牛羊牲畜未可遽墾為田以山多頑土無泉可灌也。今欲使紅夷不敢居住澎湖諸國不得往來澎湖其策有六一曰專設游擊一員鎮守湖內二曰招募精兵二千餘名環守湖外三曰造大船製火器備用防守四曰招集兵民開墾山蕩以助糧食五曰建設公署營房以妥官兵六曰開通東西洋呂宋商船以備緩急。此六議似當斟酌舉行者。夫澎湖險地什倍南澳地在海島夙盜藪也。萬曆初年撫臺劉凝齋公祖移會廣東制臺題設副總兵坐鎮於中抵今兵民完聚田土開闢屹為海邦重鎮俾夷不敢窺伺漳、潮賴以安枕信明驗矣。今澎湖可倣而行之請設游擊一員坐鎮湖內仍設左右翼把總哨官為之輔佐擇閩中慣歷風濤、諳練水路者充之無事則演藝守汛有事則料敵出奇俾諸夷不得復窺中土。並議久任責成凡兵之進退、糧之出入咸游擊是賴三載加銜六載成勣特陞大將。每歲或委廉幹佐貳不時查點。如兵士有虛捏、月糧有剋減參處查究追出銀兩以充兵餉庶知勸懲永奠沃壤。殆與南澳一鎮並為閩中屏翰矣。此議設游擊之策一也。夫有官守必有兵戍。戍守哨探之兵非二千餘名不可。每名月糧九錢此定例也。其糧餉或出自漳、泉二府或支自布政司庫原有定議。沿海捕魚之民慎擇以充之。或撥出洋遠探若干名遇賊則攻擊之或撥港內守城若干名有警則應援之。游擊標下親兵與把總哨官人役各自另設不許占用水陸戍兵一人不許虛冒戍兵月糧一分。其月糧按季開支。該道委海防館照名數鑿鑿包封逐名唱給不許將官總哨代領以防剋減尤不許防館吏書需索常例以奪兵食。此游兵營堡宿弊亟宜申明禁革之。凡汛地之守探具數總報院道以便查考。夷情之緩急飛報院道防館以便調度。一或誤事自有軍法。庶水陸並進犬牙相制澎島一帶可保無虞。此議戍兵之策二也。夫各寨游船每板薄釘稀委官製造價銀十不給半一遇海濤便自潰裂安可出戰今宜令駕船者領價監造。每船歷幾汛方許修理載幾汛方許改拆而拆造僅給半價則造船駕船均出一手或不敢以敝漏之舟自試蛟龍之窟耳。若火藥尤紅夷所懼者。中左所火攻已破其膽。火舟四集自爾宵遁則火舟當多備明甚。而大銃大船尤不可少者。宜造大船十餘隻安置大銃十餘門布列港口俟賊至夾攻之。夷酋憚我長技不惟不敢侵我疆土且遠遁無敢再出矣。此議造船火器之策三也。澎湖山地雖雲頑土不堪墾田而遍度膏腴之區或可播種禾穀者。即黍、稷、麻豆、甘蔗、果木均可充兵民口食之需。須廣招同安、海澄濱海黎庶乏田園可耕者多四、五百人少亦二、三百人俾挈犁鋤種子以往。就居撥地聽其墾種。每人量給二、三十畝仍帶妻子方成家業。並畜牛羊捕釣魚類少資糊口。仍禁游擊總哨各官不許索租粒食。各戍兵下班之日有能用力種植者亦聽之。明示十年以內決不抽稅。俟十年以後田園果熟酌量每畝抽銀二、三分以為犒賞官兵之費用。務使民兵相安永遠樂業。此議招民開墾園地之策四也。夫官既守海必有公廨居之。戍兵、寓民亦須藉營房、寮舍為藏身計。今議蓋游擊府公署或在鎮海港口或在娘媽宮前當查舊基擴充之。標兵量撥百名環列左右。仍設倉廒數間為貯糧之所。擇寬廣為較場以備操練。而暗澳口相對二銃城及東北面大中墩各量置營舍以為守禦方免各兵暴露。船兵營兵輪流撥用少均勞逸。即招募種植民居就今自蓋房舍或官量給房價咸附兵營居住相依為命守望相助。此議設官廨、兵營之策五也。夫澎湖大灣上下官兵船隻把港則番船不許出入紅夷不許互市無待言者。然泉、漳二郡商民販東西兩洋以代農賈之利比比然也。自紅夷肆掠洋船不通海禁日嚴民生憔悴。一夥豪右姦民倚藉勢官結納游總官兵或假給東粵高州、閩省福州及蘇、杭買貨文引載貨物出外海徑往交趾、日本、呂宋等國買賣覓利。中以硝磺器械違禁接濟更多不但米糧飲食也。禁愈急而豪右出沒愈神法愈嚴而衙役賣放更飽。且恐此輩營生無路東奔西竄如李旦、黃明佐之儔仍走夷鄉代為畫策更可慮也。故不如俟澎湖島設兵鎮後紅夷息肩暫復舊例聽洋商明給文引往販東西二洋。經過澎湖赴游府驗引放行不許需索阻滯。回船之日若有夷人在船即拿送上司以姦細論。庶可生意飽商民之腹亦可以夷增中國之利。俟澎湖設官建城之後可徐議為之。此議通商便民之策六也。以上迂議六款似可為澎湖善後之一助。而通商一款亦聊備後日變通之微權。伏望憲臺不棄迂朽仍會藩、臬、巡海、守巡司道洎總兵、副、參等衙門。面議停妥一面題請一面舉行。非但澎湖一島堪與南澳並稱重鎮而八閩士民永有攸賴矣」。居益不從。
---
　　八年給事中何楷奏陳靖海之策其言曰「今欲靖寇氛非墟其窟不可。其窟維何臺灣是也。臺灣在澎湖島外距漳、泉止兩日夜程地廣而腴。初貧民至其地窺漁鹽之利後見兵威不及往往聚而為盜。近則紅毛築城其中與姦民互市屹然一大部落。墟之之計非可干戈從事必嚴通海之禁俾紅毛無從謀利姦民無從得食出兵四犯我乘其虛而擊之可大得志。紅毛舍此而去然後海氛可靖也」。不聽。
---
　　十年荷人犯粵東乞互市不許歸而整理臺灣。先是東印度公司經營爪哇及據臺灣更增勢力。數年之間地利日闢。厥土黑壤一歲三熟。而華人來者日多凡有一萬五、六千人以與中國、日本互市。守吏俸祿薄不足用亦各營商業博私利。於是荷人商務冠於東洋。然課稅繁重。制王田募民耕之計田以甲每丁徵稅四盾。領臺之初歲收三千一百盾其後增至三萬三千七百盾。蓋移殖者衆而歲入亦巨也。
---
　　十二年東印度公司派員來臺視行政。六月荷將郎必即里哥率夾板犯閩浙閩撫鄒維璉拜鄭芝龍為將破之。自是不敢窺閩海。
---
　　十三年荷人以西人之據北鄙也上書爪哇總督欲發兵逐之。而西人方與葡萄牙合謀奪其海權。然荷人國力方盛。夏五月臺灣領事波宇烈士致書西人請撤退曰「餘不忍生民罹禍女其速舉城降」。西領事昂薩路復曰「城固在也女其來取」八月荷人以戰艦攻雞籠不勝。已而呂宋有事裁戍兵荷人乘勢攻之。翌年春三月又以兵五百伐淡水。西人戰不利閉城守久而援絕。九月初四日乃棄城走。凡西人據臺十六年而為荷人所逐。
---
　　弘光元年臺灣領事集歸化土番之長老設評議會以布自治之制。分番社為南、北二路立村長理民政奉領事約束。每年三月初八日開於北路四月初四日開於南路。其時歸化番社曰新港曰目加溜灣曰蕭壟曰麻荳曰大穆降曰大傑顛。每年五月初二日主計官集公所召商贌社謂之社商。凡番耕獵之物悉畀之而與以日用之物。其令嚴密番莫敢犯。當是時土地初闢森林未伐麋鹿之屬滿山谷獵者領照納稅其皮折餉售於日本肉則為脯。荷人以牧畜之利南北二路設牛頭司放牧生息千百成羣。犢大設欄禽之以耕以輓。
---
　　永曆二年。荷人始設耶穌教堂於新港社入教者已二千餘人。各社設小學每學三十人課以荷語、荷文及新舊約。牧師嘉濟宇士又以番語譯耶教問答及摩西十誡授番童拔其畢業者為教習。於是番人多習羅馬字能作書。削鵝管略尖斜註墨於中揮寫甚速凡契券公文均用之。三年五學學生凡六百餘名。荷人又與番婦婚教化之力日進。
---
　　十年荷人復築城赤崁背山面海置巨砲增戍兵與熱蘭遮城相犄角。華人移住雖多終為所苦遂進而謀獨立。十一年甲螺郭懷一集同志欲逐荷人事洩被戮。懷一在臺開墾家富尚義多結納因憤荷人之虐思殲滅之。九月朔集其黨醉以酒激之曰「諸君為紅毛所虐不久皆相率而死。然死等耳計不如一戰。戰而勝臺灣我有也。否則亦一死。唯諸君圖之」衆皆憤激欲動。初七夜伏兵於外放火焚市街居民大擾屠荷人乘勢迫城。城兵少不足守急報熱蘭遮。荷將富爾馬率兵一百二十名來援擊退之。又集歸附土番合兵進擊大戰於大湖郭軍又敗死者約四千。是役華人誅夷者千數百人。
---
　　懷一之謀既挫數年無事。及聞延平郡王鄭成功威震東南荷人恐增兵備。而成功以中原多故未遑徵討。金陵敗後窮蹙兩島乃稍稍議遷。荷人亦大戒嚴輒捕華人之富家為質遇有嫌疑即囚之或殺之。華人含恨遂洶洶欲動。十四年臺灣領事鄂易度請援於印度公司。命爪哇派艦十二運兵來守。於是臺灣戍兵計有三千五百人。艦將以為無恐移書廈門詰成功曰「若欲戰乎抑欲和乎」成功答曰「餘不欲戰也」。而臺灣領事終不釋。荷蘭評議會謂其多事召歸兵艦。艦長既還遂劾鄂易度畏怖將召歸以郭冷谷代之。未至而鄭師來伐。
---
　　十五年成功在兩島地蹙軍孤議取臺灣。適荷蘭甲螺何斌負債走廈盛陳沃野千里為天府之國且言可取狀。成功覽其圖嘆曰「此亦海外之扶餘也」召諸部計議。吳豪對曰「藩主以進取臺灣下問豪聞其水路險惡砲臺堅利縱有奇謀亦無所用不如勿取」。成功曰「此常俗之見不足用於今日」。黃廷曰「果如吳豪之言是以兵與敵也。勿取為便」。成功又曰「此亦常見爾」。馬信曰「藩主所慮者以諸島難以久拒清人也。夫欲壯其枝葉必先固其根本此萬全之計。今乘將士閒暇不如先統一旅往視其地可取則取否則作為後圖亦未為晚」。而諸將終以險遠為難。唯楊朝棟力陳可取。成功意銳捩舵束甲率兵二萬五千三月泊澎湖令陳廣、楊祖、林福、張在守之。狥曰「本藩矢志恢復念切中興。曩者出師北討未奏膚功故率我將士冒波濤欲闢不服之地暫寄軍旅養晦待時。非敢貪戀海外苟延安樂也。唯天唯祖宗之靈其克相餘」至鹿耳門則水驟漲丈餘大小戰艦啣尾而渡縱橫畢入。荷人大驚以為自天而下。引兵登陸克赤崁城。荷人退保熱蘭遮以兵二百四十擊鄭師。鄭師四千繞城戰荷軍大敗亡一隊長。而鄭艦亦擊沉荷艦餘悉遁。荷艦摩阿利走報爪哇阻風五十三日始達。鄭師攻城不下。四月二十六日成功命使者以書告曰「執事率數百之衆困守城中何足以抗我軍而餘尤怪執事之不智也。夫天下之人固不樂死於非命餘之數告執事者蓋為貴國人民之性命不忍陷之瘡痍爾。今再命使者前往致意願執事熟思之。執事若知不敵獻城降則餘當以誠意相待。否則我軍攻城而執事始揭白旗則餘亦止戰以待後命。我軍入城之時餘嚴飭將士秋毫無犯一聽貴國人民之去。若有願留者餘亦保衛之與華人同。夫戰敗而和古有明訓臨事不斷智者所譏。貴國人民遠渡重洋經營臺島至勢不得已而謀自衛之道固餘之所壯也。然臺灣者中國之土地也久為貴國所踞。今餘既來索則地當歸我珍瑤不急之物悉聽而歸。若執事不聽可揭紅旗請戰餘亦立馬以觀毋游移而不決也。生死之權在餘掌中見機而作不俟終日。唯執事圖之」鄂易度復書不從。其明日果樹紅旗聚男子於城中毀市街。鄭師攻之不克乃築長圍以困之出略平野。於是多殺荷人報宿怨也。鄭師捕其商人羅谷具令入城勸降。荷人不從。又捕其民五百悉斬以狥。爪哇評議會既劾鄂易度以郭冷谷代之方二月而摩阿利至始知鄭師伐臺乃復鄂易度之職派兵七百、船十艘馳援。郭冷谷既至臺灣遠望紅旗而港口又鄭艦雲集懼嚮日本而去。既而爪哇援兵踵至城兵亦乘勢出擊。鄭師力戰荷軍又敗失船二。乃召回雞籠、淡水戍兵潛載婦孺逃歸謀死守。於是鄭師暫息。會清使自福州來約荷人先取金、廈荷人從之調軍艦五艘往遭風破沒餘艦又歸爪哇而臺灣之兵力愈薄。當鄭師之按兵也有華人自城中出請急攻陷其南隅。荷人恐。成功又告之乃降。十二月初三日率殘兵千人而去而臺灣復為中國有矣。是役也陷圍七月荷兵死者千六百人。自天啟四年至永曆十五年荷蘭據有臺灣凡三十八年而為成功所逐。於是鄭成功之威名震乎寰宇。
---
　　連橫曰臺灣之名始於何時志乘不詳稱謂互異。我民族生斯長斯聚族於斯而不知臺灣之名義毋亦數典而忘其祖歟餘嘗考之史籍驗之地望隋、唐之際以及宋、元皆稱琉球。明人不察乃呼東番。故「鳳山縣誌」曰「或元以前此地與澎湖共為一國而同名琉球」。「臺灣小誌」亦曰「閩人初呼臺灣為小琉球而稱沖繩為大琉球」。稱臺灣為小琉球不知其何所據「文獻通考」謂琉球在泉州之東有島曰澎湖水行五日而至旁為毗舍耶。「臺海使槎錄」謂毗舍耶則指臺灣非也。毗舍耶為呂宋羣島之一密邇臺灣其名猶存故曰其旁也。而舊時之稱者曰北港。「方輿紀略」曰「澎湖為漳、泉門戶而北港即澎湖之唇齒。失北港則唇亡齒寒不特澎湖可慮即漳、泉亦可憂也。北港在澎湖東南亦謂之臺灣」。按北港一名「魍港」即今之「笨港」地在雲林縣西曩為海舶出入之口而往來者遂以北港名臺灣也。「臺灣縣誌」曰「荷蘭入北港築城以居因稱臺灣」。然臺灣之名果始於荷人否志稱荷蘭設市於北築磚城制若崇臺。海濱沙環水曲曰灣又泊舟處概謂之灣。此臺灣所由名也。如志所言拘泥文字以為附會之說臺灣果出荷人則荷人著書當用其名何以又稱為小琉球耶「蓉洲文稿」曰「萬曆間海寇顏思齊踞有其地始稱臺灣」。思齊踞臺早於荷人三年若徵此說則臺灣非出於荷人也明矣。然「蓉洲」之說亦有未確者。「瀛壖百詠序」曰「明季周嬰「遠遊篇」載東番一篇稱其地為臺員蓋閩音之訛也」。臺灣之名入中國始於此。據是則土番之時閩人已呼東番為臺灣矣。周嬰閩之莆田人。當明中葉漳泉、人已有入臺僑住者一葦可航聞見較確。或曰臺灣原名「埋冤」為漳、泉人所號。明代漳、泉人入臺者每為天氣所虐居者輒病死不得歸故以埋冤名之志慘也。其後以「埋冤」為不祥乃改今名。是亦有說。延平入處建號東都。經立改名東寧。是則我民族所肇造而保守勿替者。然則我臺人當溯其本右啟後人以毋忘蓽路藍縷之功也。
