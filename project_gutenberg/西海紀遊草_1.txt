西海紀遊草
---
西海紀遊草
---
第一位遠赴美國遊歷的華人於年著述的西海紀遊草現今碩果僅存兩個珍本。其中一本為中國私人收藏另一本是紐約公共圖書館的藏書。兩書之間有顯著差別。中國岳麓書社於年出版的校訂本是跟據前者編撰而我的電子書內容則以後者為藍本編寫。詳情請參閱本文結尾的英文按語及關於作者名字和書名翻譯的註釋亦請瀏覽我的綱頁。
---
在中文的謄本中有些罕見的漢字如果沒有出現在屏幕上您需要下載安裝合適的字體另一個可行方法是參考原書每頁的照片。至於在美國報刊報道中出現的排印錯誤均會原文收錄不作更正。
---
林鍼西海纪游草
---
封面
---
扉頁
---
序吾鄉林君景周翩翩佳公子也僑寓鷺門。丁未二月由粵東起程往花旂至六月達其國。越已酉二月仍返泉州足跡所經一一紀述幷託之長句名曰《西海紀遊艸》。以寫其天時人事之變遷風俗山川之離合令閱者惝恍迷離恍如置身絕域。壯哉斯遊乎
---
顧余聞景周性惇篤而家甚貧白髮在堂無以爲養。其乘風破浪孤劍長征將以博菽水資而爲二老歡也。其遊不久卽歸非得已者。不知者乃以此相夸詫過矣
---
集中所記尊大母節孝事略語極真摯。而營捄潮州二十六人身蹈不測幸得閨秀雷卽聲以三百金力爲排解其事尤可傳。夫以景周負權奇俶儻之姿何施不可而必爲海外之行以蓄其甘旨。義憤所發至於從井救人。向非俠女子引手一援其欲生入玉門關也難矣乃景周至有所不顧一意孤行自求其是。卒之吉人天相履險如夷抽身從九萬里歸家慶團圓重承色笑。雖景周之智略足以馭之亦景周之孝思有以致之乎
---
余於景周素未謀面近其師林伊洛先生以所著大集見示並屬題識。時余方株守窮廬毫無善狀足以仰慰先靈。受而卒業深羨其逮事二親能得天倫之至樂也於是乎書。
---
庚戌仲春三山王道徵譔
---
西海紀遊序一
---
西海紀遊序二
---
庚戌歲伊洛林先生以其門弟子林君景周《西海紀遊艸》見示。其中以駢體摹寫九萬里人情土俗、物產天時無不詳記使人披閱之下宛然在目。至於義救潮人禮維閨秀末復述祖妣苦節表揚當世此皆至性至情出於自然竟成希有僅事。惜予頻年落魄良晤無緣竊幸誦君之詩而喜為天下道也。謹書數語以誌鄙懷云爾。
---
烏麓歐夢蕉謹識
---
西海紀遊一
---
歲維丁未月屆仲春爰借東風遠遊西極。蕭蕭長夜碧海青天黯黯離愁臨形吊影。衣冠優孟数十年之去日匆匆傀儡登場九萬里之奔波碌碌。感時撫景慘談吟詩往事聊陳焉能情巳。于是譜海市蜃樓表温柔之佳話借鏡花水月發壯麗之大觀。曘蓼集茶苦中之苦披星帶月天外重天。父母倚閭而望星霜卽父母之星霜家人籌数愆期冷煖殆家人之冷暖。腹如懸磬午夜不計饔飧身似簸箕風雨飄流蕩跡。千金一飯王孫容易豪雄百結愁腸絕域難堪腥臭。鐙如求璧水甚淘金。年來之心跡迷茫有誰知巳此日之關山迢遞卽景生愁。鬼氣蛙聲頻增旅恨蓬頭垢首強啜糟醨。水手跳梁稱呼夥計番人呼粵人爲夥計梢工督令宛爾將軍夷俗出海多權。伍子吹簫英雄氣短周郎顧曲兒女情長。梦裏還家歡然故里醒仍作客觸目紅毛夷人多紅毛藍目。
---
四旬航海驚殊寒暑三更記得四十日之洋而三遷寒暑因南北廛度之分故也兩閱人生虛度韶光什二。迴憶牛衣對泣遊人知有室之乖予初婚未久卽辭家外出舉頭斗柄頻更蕩子抱無家之痛。東西夷夏球地相懸南北輿圖身家背面大地旋轉不息中國之晝卽西洋之夜。痛思及此出涕潸然逝者如斯情深今古矣
---
時而寂寞光陰空仍是色繼暫逍遥雲漢醉不關癡。覩環海之連天天仍連海念雙親之思子子更思親。桴海遠遊謾笑囊無長物圖書左右竟地不容錐。水綠山青遽喜捨舟登彼岸花明柳暗來隨飛絮去沿萍。屈指梅萼春芳不覺蓮香夏至予自二月由廣東起程至六月方達其國。
---
百丈之楼重叠鐵石參差以石為瓦各家兼竪鐵支自地至屋頂以防電患萬家之亭榭嵯峨桅檣錯雜學校行店以及舟車浩瀚而齊整。艫舳出洋入口引水掀輪貨物出口無餉而入稅甚重。以火烟舟引水時行百里潛踪背負挑肩駱馬儎無肩挑背負之役。渾渾則老少安懷嬉嬉而男女混雜男女出入携手同行。田園為重農夫樂歲興歌山海之珍商賈應墟載市每七日為安息期則官民罷業。博古院明鐙幻影彩煥雲霄有一院集天下珍奇任人遊玩楼上懸鐙運用機括變幻可觀巧驛傳密事急郵支聯脉絡。暗用廿六文字隔省俄通每百步竪兩木木上橫架鐵線以胆礬、磁石、水銀等物兼用活軌將廿六字母為暗號首尾各有人以任其職。如首一動尾卽知之不論政務頃刻可通萬里。予知其法之詳沿開百里河源四民資益地名紐約克為花旂之大馬頭番人畢集。初患無水故沿開至百里外用大鐵管為水筒藏于地中以承河淄。兼築石室以蓄水高與楼齊且積水可供四億人民四月之需。各家楼暗藏銅管于壁上以承放清濁之水極工盡巧。而平地噴水高出数丈如天花亂墜。酋長與諸夷並集貴賤無分白番與黑鬼私通生成黄種土番面赤身昂性直而愚。三百年前英人深入其地久而家焉。屡奪亞非利加黑鬼賣其地為奴。而禁白黑相配。間有私通者遂生黃面虬毛之類。天堂地獄奉教競競贖罪捐軀超生一一西洋諸國多奉耶穌、天主二教。
---
艤海艦舸千里子母炮連城卽天炮也坤靈日月旋乾渾天儀秉鑑其人善測天地度數雖航海周年不覩山嵐亦無毫釐之差。如西儒利瑪竇之天地形說亦不及其詳。郡邑有司置刑不用其法准原、被告各攜狀師並廿四耆老當堂証駁負者金作贖刑檻作罪刑城鄉要害寓兵于農。刻字為碑瞽盲摩讀盲瞽院華麗非常刻板為書使盲人摸讀捐金置舍孤寡栽培設院以濟孤寡鰥獨。車舂水織功稱鬼斧叢奇良治書城技奪天工靈活集板印書以及舟、車、舂、織、鎚、鑄等工均用火煙輪運以機器神速而不費力。余獨有志于舟車之學可以濟公利私。惟獨力不支苟吾人有志共成不期年可以奏效也。或風或雨暴狂示兆于懸鍼乍暑乍寒冷暖旋龜于畫指以披璃管裝水銀為風雨暑寒針。山川人物鏡中指曰形有神鏡煉藥能借日光以照花鳥人物頃刻模余詳其法術数經綸學校男師女傅有閨秀雷卽聲其同學女友見余恭敬無嫌疑現為女傅。其書院中有子女自六、七歲至十六、七歲者四百餘人男女師長四人均任其職。每日課定巳、午、未每禮拜期放學二日率此成例。
---
一團和氣境無流丐僧尼四毒沖天人有奸淫邪盜斯亦不免。應心得手創一技便可成名其俗不尚虛文凢人能首創一藝足以利世特加槳賞遠國他邦道不同目為愚蠢目崇信鬼神、奉祀土木偶者為賤鄙罪人。四海工商畢集阜尓經營卅省民庶叢生年增倍蓗。醫精剖割瞞人背地開棺每省有一醫館傳方濟世。凡貧民入其中就醫雖兔謝金或病致死卽剖屍驗病有不從者卽開棺偷驗事播新文衾影難藏聲跡大政細務以及四海新文日印於紙傳揚四方故官民無私受授之弊。南圃南農遍地棉麥秋收北工北賈居奇酒肉兄弟。黑鬼生充下陳畢世相承英人以黑鬼賣於其地遂世為賤役。主人貧輙轉賣之拈眾選賢良多簽獲荐凡大小官吏命士民保舉多人荐拔者得售。暴強所擾八載劳師其地原屬英吉利管轄因征稅繁擾故華盛頓出而拒之遂自爲國爭霸西洋統領為尊四年更代眾見華盛頓有功于國遂立彼為統領四年復一任今率成例。四時土產物等價昂半據荒洲地寬人少其地雖居天下四分之一然而人民不及中國二省之多。工人少而土物貴理所必然。
---
去日之觀天坐井語属齊東年來只測海窺蠡氣吞泰岱。眼界森臨萬象彩筆難描耳開奇怪多端事珠誰記潺潺流水桃源漁子重來燭燭其華周召家人遺愛男女自婚配宜其有室家之樂矣。瓜田納履世復何疑李下整冠人無旁論歸舟之出海主事者每抱客婦在懷醜態難狀恬不為怪。春風入座一言聯靜好之機宋玉東牆百禮防範圍之制予恒與夷女並肩把臂于月下花前未嘗及亂。嬌藏錦綉遍地毺貌襯玻璃映窓梅雪。桃花上馬蠻姨領露蝤蠐油壁香車遊女鞭含夕照。依依楊柳到處垂青蕩蕩桃花西秦薄命予有句云好花一入行人子不揷金樽痛客心。秋月春芳難窮幽韻亀年延壽莫繪傾城。詩酒琴棋堂飛舊燕羅書醉冩春風書琴棋玉人各精其妙。敢嘖卿卿言真咄咄。蠻腰舞掌輕鴻遠渡重淵女友隨凌氏玉腰纖小窈窕可人恐小蠻見者應羞婢對夫人鶯囀歌檀玉佩聲來月下夷女雖工諸藝予獨取其風琴手彈足按音韻鏗鏘神致飄然。
---
時臨乞巧巧遇潮人景為玉成成諸蠻女時有潮州澄海人二十六輩被英商誘去舟飄其地值余哀訴舟中鞭朴以及離別之苦。余爲營救竟得附舟歸里。余之獲交女友雷卽聲亦根于此遂主于其家者兩月。噫予之救火及身更感其情多方垂顧。不意平生知巳竟出于海外之女卽。而余結草啣環又在何日興懷及此未嘗不潸然欲涕也。被誘之事餘詳卷後。廿六人之隨風飄蕩苦海無涯兩百日之忍氣吞聲捐生一旦。眾為救歸鼓禍遭驅象而送向蛇吞吾悲同調相憐計釣鯉而敺由獺祭。相逢萍水難辭萍寄他方無縫天衣幸獲天緣湊巧。夷宮會審臨提難葫蘆鮑管分金卽日乘機航葦于八月廿六日眾得返棹。
---
天從人願何妨平地興波友玉他山毛秃鵲橋填壑。主人高義保非罪之拘囚因救潮人而鼓禍蒙女友之父以三百金保余出禁彼美多情喜驚鱗之脫網。百八度之星娥繫足指約盟心自厦到其處恰一百八十度余感其情贈以金指約一枚兩閱月之紅拂垂青玉容表誓答以小照。淒淒江草梦印楊州浙浙秋天爐灰畫字恒與圍爐夜話。虽使君有婦抱痛人天慣小姑無郎心堅金石嘗語余以不嫁。底事華番異致黎倩牽心天然胡婦多情子卿誰是夜繞池塘梦草孤燈淚漬衾裯時維覩呼真一紙心懸枕蓆。
---
刻刻關心雙鯉雲山萬叠無踪年年作客秦川面目故吾黧瘦。相思紅豆頭空盻盡寒鴉溝水長流葉上只一通錦字余在南方九月只得玉人一書而巳。陰晴渺渺一殘編昏曉流年雨雪霏霏九閱月婆娑牙軸。蠹魚飽蛀咀嚼華英每譯夷書以解悶禿管餘堆抹塗鴉字。
---
時卽凄風苦雨冐凍尋芳居恒矮屋炎天汗蒸流水。深感蘭香割股饋奉高堂减壽祈天孝慈守節在彼追念先祖妣節孝因作一記詳卷後。音容如在痛繞膝之無從桑梓雖遥幸歸之迅發。山海竒觀書眞難罄椿萱並茂貧亦何憂。生逢盛世豈甘異域之久居略敘遊蹤思補職方之外紀。情有未盡複綴以詩。
---
西海紀遊自序一
---
西海紀遊自序二
---
西海紀遊自序三
---
西海紀遊自序四
---
西海紀遊自序五
---
西海紀遊自序六
---
足跡半天下聞觀景頗奇因貧思遠客覓侶往花旗。初發閩南掉長教徼外馳星霜帆作帳凍餒餅充饑。游子思親際原親憶子時思親虞老邁憶子患凄其妻對牛衣泣夫從斗柄移。輿圖看背向道路悵多歧鱗甲爭飛舞風濤作鼓吹蜃藏霧社蛟壑起雲螭謾嘖船牢久須憐絕域羇岸由山数轉春出夏來茲。宮闕嵯峨現桅檣錯雜隨激波掀火舶載貨運牲騎巧驛傳千里公私刻共知泉橋承遠溜利用濟居夷戰艦連城炮渾天測海蠡女男分貴賤白黑辨尊卑俗奉耶穌教人遵禮拜規聯邦情旣洽統領法猶垂國以勤農富官從薦舉宜窮招孤寡院瞽讀揣摩碑斷獄除刑具屯軍肅令儀暑寒針示兆機織火先施土廣民仍少售昂物只斯南方寬沃壤北省善謀貲少蓄遨游志今開夙昔疑。玉堂鋪錦繡瓊宇襯玻瓈秋月彈湘怨蒼松繪雪姿才追謝道蘊慧媲蔡文姬走筆籠鵞帖迎探虎棋楼頭鐙變幻鏡裏影迷離算貫毫釐末談辯駁疲嫦娥辭碧落大士渡銀湄。為釋潮澄禍俄興楚卞悲雷陳交繾綣縞結相思被揑曾穿牖爰提至有司亥初遭禁繫午末脫拘縻紅袖援雙手良朋助一。黎明傷祖餞甛黑繞塘池覩畵卿頻喚囘書望素絲簟衾餘淚暈面目瘦燋黧纂譯聊温習耕鋤藉硯菑。殘篇魚蠹蝕牙軸禿囊錐。九月棲鴻鷁週年傍栢籬龍門登印度猪溷鎖麟兒磨煉曾如許頭臚歎殆而。歸程歡迅速家慶樂酣嬉萍梗何爲者蒭蕘或采之不才無所用卽事偶成詩。
---
道光二十九年又四月閩縣天蕩子林綤景周初稿
---
西海紀遊詩一
---
西海紀遊詩二
---
余未離家三月之前巳聞英商在廣省買一漢船並招潮州人意欲歸國藉竒以獲利。迨丁未六月余甫達花旂卽見其船泊於港口候騐。至数日余卽與同行者下船探眾詢及始末方知被英夷所誘前曾偽立合約云欲往爪鴉貿易以八月爲限限聽去留。而後船經其地而不入眾方知苦。然而悔巳晚矣。訢及長洋数受鞭笞之慘求死不能今而後苟舟他往眾等雖死此地亦不與俱矣。因船值逆風不得往英而寄泊於此幸得遇君願垂救之。
---
同行云此處有魯姓者爲花旂法家第一苟得其片言隻字何患不完璧歸趙余是以不辭勞苦代眾勤訪兩月因其避暑相左恐舟他往未免患生魚肉。於是八月中旬眾卽向英人求歸而英人見眾心力齊一亦恐有變況土人聞漢船至爭欲觀之。人與英夷銀錢半枚始得上船遍覽日得銀錢数千豈肯放歸因架誣眾欲謀亂遂押七人於牢中。
---
其日城之人紛紛傳揚是夜潮人之首蟻相者來余寓中泣訢益慘切余以未遇魯姓末如之何。比曉遂到檻中相探見有額破足跛、血染征衣者不堪卒視。幸而醫人周顧余頗心安姑作善言寬慰之。
---
至第四日夷官會審而魯姓適歸於是並集前首座一官卽按詞訊問爾等何故謀殺船主從實招來法不容詐。時余坐於旁列遂向前代譯始末情由並於十九人中擇一爲証卽將文憑當堂譯明而魯姓亦坐於堂右指駁英夷井井有條。只見英夷戰兢汗下莫措一詞而夷官究知其遂當堂釋放七人觀者欣聲雷動。
---
明日余與魯姓之名傳聞遠邇遂命眾等將舟中行李移入雷卽聲家中其人爲各國水手之會主頗有血性待眾如同手足不問月費。而余之獲識其女亦由此也。
---
旣而托魯性代眾伸冤轉告英夷呈入船封察院不日判云拐帶漢人船無執照而眾有文憑其偽可知況鞭撻平民罪不容逭姑念眾等貧無依倚罰英人以金作贖刑卽日配船送眾歸國使遊子無凍餒之悲室家無懸望之苦雖一切工資亦不許白吞毋違特示。至是一一如判眾得於八月二十六日附舶返掉。
---
噫英人以余破其奸而不余願知余初學神鏡法卽囑其友照鏡師誣余以所買之物爲盜私與協文醫生串通值余外出私開箱篋迫余以所買之物還之不然卽欲送官。余先有成見豈肯墜其鬼術正欲其到官剖雪且潮州人等見余救火焚身求余一並同歸余以事未明白不從。余雖遭誣陷中懷全無芥蒂是日送眾百里之外眾雖含辛泣別余獨以救人爲快事焉。至二十九夜夷官遣役來拘明早余同役早飯於雷家雷卽聲之女懇其父兄代余鼎力至午官亦知其詳准其父以三百金保余在外候訊而後初同行者自西省而歸並魯姓至官廳代余剖譯曲直其事始明。余之得於十月遊覽南方者多蒙諸友人愛屋及烏之力也。
---
潮州被誘之人於是冬安抵廣省勒碑於潮。余至巳酉二月方得旋廈爰記此事爲後人之勸云爾。
---
救回被誘潮人記一
---
救回被誘潮人記二
---
救回被誘潮人記三
---
先祖妣侯宮人氏議敘貴州貴陽府定番州知州用周公諱時權之女小字嬉官。幼讀書識大體。年十五母病延醫無效先祖妣日夜悲痛焚香告天割股和藥以進願减巳壽延親年母病獲痊。時曾祖考歲進士便選州諱瓊苑公聞其賢孝遂聘為次子婦。入門数年克臻婦道。生三子長端言公次慎言公季卽吾父也。不幸先祖考中年去世遺下諸孤皆幼弱所有業產盡被族人侵佔。先祖妣事女紅日不再食。有窺其貧欲勸之改節者見其誓志不移卒敬畏之。然而貧甚迨先伯父稍長寄食厦門遂家焉。綤少時頗不好學先祖妣恒以蕩子囘頭金不換之語諄諄訓誡。嗚呼今而後慈訓不可得聞巳是可痛也先祖妣旣逝卽蕩跡天涯因自署為天蕩子以志不肖不敢先祖妣之德意云耳。先祖妣生于乾隆庚辰年終于道光乙巳年享壽八十有六殯厦門之城南。子孫貧賤不能仰邀旌表。雖卽一抔之土尚難返葬故鄕。抱痛終天曷其有極抑天之所以成就節孝者如此而巳耶時在海外追思往昔謹和淚濡毫略陳梗概。
---
不肖孫林綤百拜謹記
---
先祖妣節孝事略一
---
男子志在四方足跡不出里巷者其人必無以廣見聞而增膽識。景周表弟居於泉之廈島癸卯歲負笈抵省不以學淺執弟子禮甚恭是不遠數百里而遊也。其爲人倜儻不羣胸次爽朗深喜之。歸家後二年受外國花旗聘舌耕海外是不遠數萬里而逰也。聞之益喜知此行乘風破浪必有以長其學問擴其胸懷矣。春間浮海旋卽以所著《西海紀逰草》郵寄於。披閱之下其中徃來之跋涉遭際之竒異以及人情土俗、物產天時無不一一詳記使人了然於目了然於心。窺見一斑其文思不大有進哉至於不避艱險營救潮人實出於血性尤爲不負斯行矣。表弟孝於親奔走海外常以不能承歡下爲悲且述其祖妣生平苦節以誌不其天性之肫摯不可想見哉
---
巳酉十月望後愚表兄周見三謹跋
---
西海紀遊跋
---
景周勇於遊嘗附賈舶遠涉九萬里至北亞墨利加之花旂國。今春歸來出所著自序一篇風土夷情探訪繙譯旣詳且確復爲韻語五百言託寄深矣。時有潮州民船被夷商誘去殘害死者甚夥。適其船遭風失道至花旂景周乃爲營救二十六人得脫斯難聞者義之。筆墨之妙猶餘事也。
---
巳酉清和歗雲梅識于鹭江寄舫
---
西海紀遊跋一
---
書背
---
林鍼西海纪游草走向世界丛书钟叔河杨国桢左步青岳麓书社
---
夷洋林綤林鍼
---
題記序題詩跋
---
林綤景周林綤林景周林綤林鍼林綤
---
林景周林君景
