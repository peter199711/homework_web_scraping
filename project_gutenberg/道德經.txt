道德經
---
老子《道德經》第一四十章
---
老子道經
---
第一章
---
道可道非常道。名可名非常名。無名天地之始有名萬物之母。故常無欲以觀其妙常有欲以觀其徼。此兩者同出而異名同謂之玄。玄之又玄眾妙之門。
---
第二章
---
天下皆知美之為美斯惡矣皆知善之為善斯不善矣。故有無相生難易相成長短相形高下相傾音聲相和前後相隨。是以聖人處「無為」之事行「不言」之教。萬物作焉而不辭生而不有為而不恃功成而弗居。夫唯弗居是以不去。
---
第三章
---
不尚賢使民不爭不貴難得之貨使民不為盜不見可欲使民心不亂。是以「聖人」之治虛其心實其腹弱其志強其骨。常使民無知無欲。使夫智者不敢為也。為「無為」則無不治。
---
第四章
---
「道」沖而用之或不盈。淵兮似萬物之宗挫其銳解其紛和其光同其塵湛兮似或存。吾不知誰之子象帝之先。
---
第五章
---
天地不仁以萬物為芻狗聖人不仁以百姓為芻狗。天地之間其猶橐蘥乎虛而不屈動而愈出。多言數窮不如守中。
---
第六章
---
谷神不死是謂玄牝。玄牝之門是謂天地根。綿綿若存用之不勤。
---
第七章
---
天長地久。天地所以能長且久者以其不自生故能長久。是以聖人後其身而身先外其身而身存。非以其無私邪故能成其私。
---
第八章
---
上善若水。水善利萬物而不爭。處眾人之所惡故幾於道。居善地心善淵與善仁言善信政善治事善能動善時。夫唯不爭故無尤。
---
第九章
---
持而盈之不如其已揣而銳之不可長保。金玉滿堂莫之能守富貴而驕自遺其咎。功遂身退天之道。
---
第十章
---
載營魄抱一能無離乎專氣致柔能嬰兒乎滌除玄覽能無疵乎愛國治民能無為乎天門開闔能為雌乎明白四達能無知乎生之畜之生而不有為而不恃長而不宰是謂玄德。
---
第十一章
---
三十輻共一轂當其無有車之用。埏埴以為器當其無有器之用。鑿戶牖以為室當其無有室之用。故有之以為利無之以為用。
---
第十二章
---
五色令人目盲五音令人耳聾五味令人口爽馳騁畋獵令人心發狂難得之貨令人行妨。是以聖人為腹不為目故去彼取此。
---
第十三章
---
寵辱若驚貴大患若身。何謂寵辱若驚寵為下得之若驚失之若驚是謂寵辱若驚。何謂貴大患若身吾所以有大患者為吾有身及吾無身吾有何患故貴以身為天下若可寄天下愛以身為天下若可托天下。
---
第十四章
---
視之不見名曰「夷」聽之不聞名曰「希」搏之不得名曰「微」。此三者不可致詰故混而為一。其上不皦其下不昧。繩繩不可名復歸於無物。是謂無狀之狀無物之象是謂惚恍。迎之不見其首隨之不見其後。執古之道以御今之有。能知古始是謂道紀。
---
第十五章
---
古之善為士者微妙玄通深不可識。夫唯不可識故強為之容豫兮若冬涉川猶兮若畏四鄰儼兮其若客渙兮若冰之釋敦兮其若朴曠兮其若谷混兮其若濁。孰能晦以理之徐明孰能濁以靜之徐清孰能安以動之徐生保此道者不欲盈。夫唯不盈故能蔽而新成。
---
第十六章
---
致虛極守靜篤萬物並作吾以觀復。夫物芸芸各復歸其根。歸根曰靜靜曰復命。復命曰常知常曰明。不知常妄作凶。知常容容乃公。公乃王王乃天天乃道道乃久沒身不殆。
---
第十七章
---
太上下不知有之其次親而譽之其次畏之其次侮之。信不足焉有不信焉。悠兮其貴言。功成事遂百姓皆謂「我自然」。
---
第十八章
---
大道廢有仁義智慧出有大偽六親不和有孝慈國家昏亂有忠臣。
---
第十九章
---
絕聖棄智民利百倍絕仁棄義民復孝慈絕巧棄利盜賊無有。此三者以為文不足。故令有所屬見素抱朴少私寡欲。
---
第二十章
---
絕學無憂。唯之與阿相去幾何善之與惡相去若何人之所畏不可不畏。荒兮其未央哉眾人熙熙如享太牢如登春台。我獨泊兮其未兆如嬰兒之未孩。兮若無所歸。眾人皆有餘而我獨若遺。我愚人之心也哉沌沌兮。俗人昭昭我獨昏昏。俗人察察我獨悶悶。澹兮其若海飉兮若無止。眾人皆有以我獨頑且鄙。我獨異於人而貴食母。
---
第二十一章
---
孔德之容惟道是從。道之為物惟恍惟惚。惚兮恍兮其中有象恍兮惚兮其中有物。窈兮冥兮其中有精其精甚真其中有信。自今及古其名不去以閱眾甫。吾何以知眾甫之狀哉以此。
---
第二十二章
---
曲則全枉則直窪則盈敝則新少則多多則惑。是以聖人抱一為天下式。不自見故明不自是故彰不自伐故有功不自矜故長。夫唯不爭故天下莫能與之爭。古之所謂「曲則全」者豈虛言哉誠全而歸之。
---
第二十三章
---
希言自然。故飄風不終朝驟雨不終日。孰為此者天地。天地尚不能久而況于人乎故從事于道者同于道德者同于德失者同于失。同于道者道亦樂得之同于德者德亦樂得之于失者失亦樂得之。信不足焉有不信焉。
---
第二十四章
---
企者不立跨者不行自見者不明自是者不彰自伐者無功自矜者不長。其在道也曰餘食贅形。物或惡之故有道者不處。
---
第二十五章
---
有物混成先天地生。寂兮寥兮獨立而不改周行而不殆可以為天地母。吾不知其名強字之曰道強為之名曰大。大曰逝逝曰遠遠曰反。故道大天大地大人亦大。域中有四大而人居其一焉。人法地地法天天法道道法自然。
---
第二十六章
---
重為輕根靜為躁君。是以君子終日行不離輜重。雖有榮觀燕處超然。奈何萬乘之主而以身輕天下輕則失根躁則失君。
---
第二十七章
---
善行無轍跡善言無瑕謫善數不用籌策善閉無關楗而不可開善結無繩約而不可解。是以聖人常善救人故無棄人常善救物故無棄物。是謂襲明。故善人者不善人之師不善人者善人之資。不貴其師不愛其資雖智大迷是謂要妙。
---
第二十八章
---
知其雄守其雌為天下谿。為天下谿常德不離復歸于嬰兒。知其白守其黑為天下式常德不忒復歸于無極。知其榮守其辱為天下谷。為天下谷常德乃足復歸于朴。為天下式。朴散則為器聖人用之則為官長故大制不割。
---
第二十九章
---
將欲取天下而為之吾見其不得已。天下神器不可為也不可執也。為者敗之執者失之。故物或行或隨或噓或吹或強或羸或載或隳是以聖人去甚去奢去泰。
---
第三十章
---
以道佐人主者不以兵強天下。其事好還。師之所處荊棘生焉。大軍之后必有凶年。善者果而已不敢以取強。果而勿矜果而勿伐果而勿驕。果而不得已果而勿強。物壯則老是謂不道不道早已。
---
第三十一章
---
夫佳兵者不祥之器物或惡之故有道者不處。君子居則貴左用兵則貴右。兵者不祥之器非君子之器不得已而用之恬淡為上。勝而不美而美之者是樂殺人。夫樂殺人者則不可得志于天下矣。吉事尚左凶事尚右。偏將軍居左上將軍居右言以喪禮處之。殺人之眾以悲哀泣之戰勝以喪禮處之。
---
第三十二章
---
道常無名朴雖小天下莫能臣。侯王若能守之萬物將自賓。天地相合以降甘露民莫之令而自均。始制有名名亦既有夫亦將知止知止可以不殆。譬道之在天下猶川谷之于江海。
---
第三十三章
---
知人者智自知者明。勝人者有力自勝者強。知足者富。強行者有志。不失其所者久。死而不亡者壽。
---
第三十四章
---
大道氾兮其可左右。萬物恃之以生而不辭功成不名有衣養萬物而不為主。常無欲可名于小萬物歸焉而不為主可名為大。以其終不自為大故能成其大。
---
第三十五章
---
執大象天下往。往而不害安平太。樂與餌過客止。道之出口淡乎其無味。視之不足見聽之不足聞用之不足既。
---
第三十六章
---
將欲歙之必固張之將欲弱之必固強之將欲廢之必固興之將欲取之必固與之。是謂微明。柔勝剛弱勝強。魚不可脫于淵國之利器不可以示人。
---
第三十七章
---
道常無為而無不為。侯王若能守之萬物將自化。化而欲作吾將鎮之以無名之朴。鎮之以無名之朴夫亦將不欲。不欲以靜天下將自正。
---
老子德經
---
第三十八章
---
上德不德是以有德下德不失德是以無德。上德無為而無以為下德無為而有以為。上仁為之而無以為上義為之而有以為。上禮為之而莫之應則攘臂而扔之。故失道而后德失德而后仁失仁而后義失義而后禮。夫禮者忠信之薄而亂之首。前識者道之華而愚之始。是以大丈夫處其厚不居其薄處其實不居其華。故去彼取此。
---
第三十九章
---
昔之得一者天得一以清地得一以寧神得一以靈谷得一以盈萬物得一以生侯王得一以為天下正。其致之也天無以清將恐裂地無以寧將恐廢神無以靈將恐歇谷無以盈將恐竭萬物無以生將恐滅侯王無以貞將恐蹶。故貴以賤為本高以下為基。是以侯王自稱孤、寡、不穀。此非以賤為本邪非乎故致譽無譽。是故不欲琭琭如玉珞珞如石。
---
第四十章
---
反者道之動弱者道之用。天下萬物生于有有生于無。
---
第四十一章
---
上士聞道勤而行之中士聞道若存若亡下士聞道大笑之。不笑不足以為道。故建言有之明道若昧進道若退夷道若纇上德若谷大白若辱廣德若不足建德若偷質真若渝大方無隅大器晚成大音希聲大象無形道隱無名。夫唯道善貸且成。
---
第四十二章
---
道生一一生二二生三三生萬物。萬物負陰而抱陽沖氣以為和。人之所惡唯孤、寡、不谷而王公以為稱。故物或損之而益或益之而損。人之所教我亦教之。強梁者不得其死吾將以為教父。
---
第四十三章
---
天下之至柔馳騁天下之至堅。無有入無間。吾是以知無為之有益不言之教無為之益天下希及之。
---
第四十四章
---
名與身孰親身與貨孰多得與亡孰病是故甚愛必大費多藏必厚亡。故知足不辱知止不殆可以長久。
---
第四十五章
---
大成若缺其用不弊。大盈若沖其用不窮。大直若屈大巧若拙大辯若訥。靜勝躁寒勝熱。清靜為天下正。
---
第四十六章
---
天下有道卻走馬以糞。天下無道戎馬生于郊。禍莫大于不知足咎莫大于欲得。故知足之足常足矣。
---
第四十七章
---
不出戶知天下不窺牖見天道。其出彌遠其知彌少。是以聖人不行而知不見而明不為而成。
---
第四十八章
---
為學日益為道日損。損之又損以至于無為。無為而無不為。取天下常以無事及其有事不足以取天下。
---
第四十九章
---
聖人常無心以百姓心為心。善者吾善之不善者吾亦善之德善。信者吾信之不信者吾亦信之德信。聖人在天下歙歙焉為天下渾其心百姓皆注其耳目聖人皆孩之。
---
第五十章
---
出生入死。生之徒十有三死之徒十有三。人之生動之于死地亦十有三。夫何故以其生生之厚。蓋聞善攝生者路行不遇兕虎入軍不被甲兵。兕無所投其角虎無所措其爪兵無所容其刃。夫何故以其無死地。
---
第五十一章
---
道生之德畜之物形之勢成之。是以萬物莫不尊道而貴德。道之尊德之貴夫莫之命而常自然。故道生之德畜之長之育之成之熟之養之覆之。生而不有為而不恃長而不宰。是謂玄德。
---
第五十二章
---
天下有始以為天下母。既得其母以知其子復守其母沒身不殆。塞其兌閉其門終身不勤。開其兌濟其事終身不救。見小曰明守柔曰強。用其光復歸其明無遺身殃是為習常。
---
第五十三章
---
使我介然有知行于大道唯施是畏。大道甚夷而人好徑。朝甚除田甚蕪倉甚虛服文采帶利劍厭飲食財貨有餘是為盜夸。非道也哉
---
第五十四章
---
善建者不拔善抱者不脫子孫以祭祀不輟。修之于身其德乃真修之于家其德乃餘修之于鄉其德乃長修之于國其德乃豐修之于天下其德乃普。故以身觀身以家觀家以鄉觀鄉以國觀國以天下觀天下。吾何以知天下然哉以此。
---
第五十五章
---
含「德」之厚比于赤子。毒蟲不螫猛獸不據攫鳥不搏。骨弱筋柔而握固。未知牝牡之合而朘作精之至也。終日號而不嗄和之至也。知和曰「常」知常曰「明」。益生曰「祥」。心使氣曰「強」。物壯則老謂之不道不道早已。
---
第五十六章
---
知者不言言者不知。塞其兌閉其門挫其銳解其紛和其光同其塵是謂「玄同」。故不可得而親不可得而疏不可得而利不可得而害不可得而貴不可得而賤。故為天下貴。
---
第五十七章
---
以正治國以奇用兵以無事取天下。吾何以知其然哉以此天下多忌諱而民彌貧人多利器國家滋昏人多伎巧奇物滋起法令滋彰盜賊多有。故聖人云「我無為而民自化我好靜而民自正我無事而民自富我無欲而民自朴」。
---
第五十八章
---
其政悶悶其民淳淳其政察察其民缺缺。禍兮福之所倚福兮禍之所伏。孰知其極其無正也。正復為奇善復為妖。人之迷其日固久。是以聖人方而不割廉而不劌直而不肆光而不耀。
---
第五十九章
---
治人事天莫若嗇。夫為嗇是謂早服早服謂之重積德重積德則無不克無不克則莫知其極莫知其極可以有國有國之母可以長久是謂深根固柢長生久視之道。
---
第六十章
---
治大國若烹小鮮。以道蒞天下其鬼不神非其鬼不神其神不傷人非其神不傷人聖人亦不傷人。夫兩不相傷故德交歸焉。
---
第六十一章
---
大國者下流天下之交也天下之牝。牝常以靜勝牡以靜為下。故大國以下小國則取小國小國以下大國則取大國。故或下以取或下而取。大國不過欲兼畜人小國不過欲入事人。夫兩者各得所欲大者宜為下。
---
第六十二章
---
道者萬物之奧。善人之寶不善人之所保。美言可以市尊美行可以加人。人之不善何棄之有故立天子置三公雖有拱璧以先駟馬不如坐進此道。古之所以貴此道者何不曰求以得有罪以免耶故為天下貴。
---
第六十三章
---
為無為事無事味無味。大小多少報怨以德。圖難于其易為大于其細。天下難事必作于易天下大事必作于細。是以聖人終不為大故能成其大。夫輕諾必寡信多易必多難。是以聖人猶難之故終無難矣。
---
第六十四章
---
其安易持其未兆易謀其脆易泮其微易散為之于未有治之于未亂。合抱之木生于毫末九層之臺起于累土千里之行始于足下。為者拜之執者失之是以聖人無為故無敗無執故無師。民之從事常于几成而敗之慎終如始則無敗事。是以聖人欲不欲不貴難得之貨學不學復眾人之所過。以輔萬物之自然而不敢為。
---
第六十五章
---
古之善為道者非以明民將以愚之。民之難治以其智多。故以智治國國之賊不以智治國國之福。知此兩者亦稽式。常知稽式是謂「玄德」「玄德」深遠與物反矣然后乃至大順。
---
第六十六章
---
江海之所以能為百谷王者以其善下之故能為百谷王。是以聖人欲上民必以言下之欲先民必以身后之。是以聖人處上而民不重處前而民不害。是以天下樂推而不厭。以其不爭故天下莫能與之爭。
---
第六十七章
---
天下皆謂我道大似不肖。夫唯大故似不肖若肖久矣其細也夫我有三寶持而保之。一曰慈二曰儉三曰不敢為天下先。慈故能勇儉故能廣不敢為天下先故能成器長。今舍慈且勇舍儉且廣舍后且先死矣夫慈以戰則勝以守則固。天將救之以慈衛之。
---
第六十八章
---
善為士者不武善戰者不怒善勝敵者不與善用人者為之下。是謂不爭之德是謂用人之力是謂配天古之極。
---
第六十九章
---
用兵有言「吾不敢為主而為客不敢進寸而退尺。」是謂行無行攘無臂扔無敵執無兵。禍莫大于輕敵輕敵几喪吾寶。故抗兵相若哀者勝矣。
---
第七十章
---
吾言甚易知甚易行。天下莫能知莫能行。言有宗事有君。夫唯無知是以不我知。知我者希則我者貴。是以聖人被褐而懷玉。
---
第七十一章
---
知不知上矣不知知病也。聖人不病以其病病。夫唯病病是以不病。
---
第七十二章
---
民不畏威則大威至。無狎其所居無厭其所生。夫唯不厭是以不厭。是以聖人自知不自見自愛不自貴。故去彼取此。
---
第七十三章
---
勇于敢則殺勇于不敢則活。此兩者或利或害。天之所惡孰知其故是以聖人猶難之。天之道不爭而善勝不言而善應不召而自來繕然而善謀。天網恢恢疏而不失。
---
第七十四章
---
民不畏死奈何以死懼之若使民常畏死而為奇者吾得執而殺之孰敢常有司殺者殺。夫代司殺者殺是謂代大匠斲夫代大匠斲者希有不傷其手矣。
---
第七十五章
---
民之飢以其上食稅之多是以飢。民之難治以其上之有為是以難治。民之輕死以其上求生之厚是以輕死。夫唯無以生為者是賢于貴生。
---
第七十六章
---
人之生也柔弱其死也堅強。草木之生也柔脆其死也枯槁。故堅強者死之徒柔弱者生之徒。是以兵強則滅木強則折。強大處下柔弱處上。
---
第七十七章
---
天之道其猶張弓歟高者抑之下者舉之有餘者損之不足者補之。天之道損有餘而補不足。人之道則不然損不足以奉有餘。孰能有餘以奉天下唯有道者。是以聖人為而不恃功成而不處其不欲見賢。
---
第七十八章
---
天下莫柔弱于水而攻堅強者莫之能勝以其無以易之。弱之勝強柔之勝剛天下莫不知莫能行。是以聖人云「受國之垢是謂社稷主受國不祥是為天下王。」正言若反。
---
第七十九章
---
和大怨必有餘怨報怨以德安可以為善是以聖人執左契而不責于人。有德司契無德司徹。天道無親常與善人。
---
第八十章
---
小國寡民。使有什伯之器而不用使民重死而不遠徙。雖有舟輿無所乘之雖有甲兵無所陳之。使民復結繩而用之。甘其食美其服安其居樂其俗。鄰國相望雞犬之聲相聞民至老死不相往來。
---
第八十一章
---
信言不美美言不信。善者不辯辯者不善。知者不博博者不知。聖人不積既以為人己愈有既以與人己愈多。天之道利而不害聖人之道為而不爭。
