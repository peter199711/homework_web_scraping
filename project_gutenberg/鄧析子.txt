鄧析子
---
鄧析子
---
鄧析
---
無厚篇
---
天於人無厚也。君於民無厚也。父於子無厚也。兄於弟無厚也。何以言之天不能屏勃厲之氣全夭折之人使為善之民必壽此於民無厚也。凡民有穿窬為盜者有詐偽相迷者此皆生於不足起於貧窮而君必執法誅之此於民無厚也。堯舜位為天子而丹朱商均為布衣此於子無厚也。周公誅管蔡此於弟無厚也。推此言之何厚之有循名責實君之事也。奉法宣令臣之職也。下不得自擅上操其柄而不理者未之有也。君有三累臣有四責。何謂三累惟親所信一累。以名取士二累。近故親疏三累。何謂四責受重賞而無功一責。居大位而不治二責。理官而不平三責。御軍陣而奔北四責。君無三累臣無四責可以安國。
---
勢者君之輿。威者君之策。臣者君之馬。民者君之輪。世固則輿安威定則策勁。臣順則馬良民和則輪利。為國失此必有覆車奔馬折輪敗載之患。安得不危輪敗策折馬奔輿覆則載者亦傾矣此三句從意林補。異同之不可別是非之不可定白黑之不可分清濁之不可理。久矣。誠聽能聞於無聲視能見於無形計能規於未兆慮能防於未然。斯無他也不以耳聽則通於無聲矣。不以目視則照於無形矣。不以心計則達於無兆矣。不以知慮則合於未然矣。君者藏形匿影群下無私掩目塞耳萬民恐震。
---
循名責實察法立威是明王也。夫明於形者分不遇於事。察於動者用不失則利。故明君審一萬物自定。名不可以外務智不可以從他求諸己之謂也。
---
治世位不可越職不可亂。百官有司各務其刑。上循名以督實下奉教而不違。所美觀其所終所惡計其所窮。喜不以賞怒不以罰。可謂治世。
---
夫負重者患塗遠據貴者憂民離。負重塗遠者身疲而無功。在上離民者雖勞而不治。故智者量塗而後負明君視民而出政。
---
獵羆虎者不於外圂。釣鯨鯢者不於清池。何則圂非羆虎之窟也池非鯨鯢之泉也。楚之不泝流陳之不束麾長盧之不士呂子之蒙恥。
---
夫游而不見敬不恭也。居而不見愛不仁也。言而不見用不信也。求而不能得無始也。謀而不見喜無理也。計而不見從遺道也。因勢而發譽則行等而名殊。人齊而得時則力敵而功倍。其所以然者乘勢之在外推辯說非所聽也。虛詞非所應也。無益之辭非所舉也。故談者別殊類使不相害。序異端使不相亂。諭志通意非務相乖也。若飾詞以相亂匿詞以相移非古之辯也。
---
慮不先定不可以應卒。兵不閑習不可以當敵。廟算千里帷幄之奇。百戰百勝黃帝之師。
---
死生自命貧富自時。怨夭折者不知命也。怨貧賤者不知時也。故臨難不懼知天命也。貧窮無懾達時序也。凶饑之歲父死於室子死於戶而不相怨者無所顧也。同舟渡海中流遇風救患若一所憂同也。張羅而畋唱和不差者其利等也。故體痛者口不能不呼心悅者顏不能不笑。責疲者以舉千鈞責兀者以及走兔。驅逸足於庭求猿捷於檻斯逆理而求之猶倒裳而索領。事有遠而親近而疏。就而不用去而反求。風此四行明主大憂也。
---
夫水濁則無掉尾之魚政苛則無逸樂之士。故令煩則民詐政擾則民不定。不治其本而務其末。譬如拯溺錘之以石救火投之以薪。
---
夫達道者無知之道也無能之道也。是知大道不知而中不能而成無有而足。守虛責實而萬事畢。忠言於不忠義生於不義。音而不收謂之放言出而不督謂之闇。故見其象致其形循其理正其名得其端知其情。若此何往不復何事不成有物者意也。無外者德也。有人者行也。無人者道也。故德非所履處非所處則失道。非其道不道則諂意。無賢慮無忠行無道言虛如受實萬事畢。
---
夫言榮不若辱非誠辭也。得不若失非實談也。不進則退不喜則憂不得則亡。此世人之常真人危斯十者而為一矣。所謂大辯者別天下之行具天下之物。選善退惡時措其宜而功立德至矣。小辯則不然。別言異道以言相射以行相伐使民不知其要。無他故焉故淺知也。君子并物而措之兼塗而用之。五味未嘗而辨于口。五行在身而布於人。故何方之道不從。面從之義不行治亂之法不用惔然寬裕蕩然簡易略而無失精詳入纖微也。
---
夫舟浮於水車轉於陸此自然道也。有不治者知不豫焉。
---
夫木擊折水戾破舟不怨木石而罪巧拙故不載焉。故有知則惑有心則嶮有目則眩。是以規矩一而不易不為秦楚緩節不為胡越改容。一而不邪方行而不流。一日形之萬世傳之無為為之也。
---
夫自見之明借人見之闇也。自聞之聰借人聞之聾也。明君知此則去就之分定矣。為君當若冬日之陽夏日之陰萬物自歸莫之使也。恬臥而功自成優游而政自治。豈在振目搤腕手據鞭扑而後為治與
---
夫合事有不合者知與未知也。合而不結者陽親而陰疏。故遠而親者志相應也。近而疏者志不合也。就而不用者策不得也。去而反求者無違行也。近而不御者心相乖也。遠而相思者合其謀也。故明君擇人不可不審。士之進趣亦不可不詳。
---
轉辭篇
---
世間悲哀喜樂嗔怒憂愁久惑於此今轉之在己。為哀在他為悲在己。為樂在他為喜在己。為嗔在他為怒在己。為愁在他為憂在己。若扶之與攜謝之與議。故之與右諾之與己相去千里也。夫言之術與智者言依於博。與博者言依於辯。與辯者言依於安。與貴者言依於勢。與富者言依於豪。與貧者言依於利。與勇者言依於敢。與愚者言依於說。此言之術也。不用在早圖不窮在早稼。非所宜言勿言。非所宜為勿為以避其危。非所宜取勿取以避其咎。非所宜爭勿爭以避其聲。一聲而非駟馬勿追。一言而急駟馬不及。故惡言不出口苟語不留耳。此謂君子也。夫任臣之法闇則不任也慧則不從也仁則不親也勇則不近也信則不信也。不以人用人故謂之神。怒出於不怒為出於不為。視於無有則得其所見。聽於無聲則得其所聞。故無形者有形之本。無聲者有聲之母。循名責實實之極也。按實定名名之極也。參以相平轉而相成故得之形名。
---
夫川竭而谷虛丘夷而淵實。聖人以死大盜不起天下平而故也。聖人不死大盜不止何以知其然為之斗斛而量之則并斗斛而竊之。為之權衡以平之則并與權衡而竊之。為之符璽以信之則并與符璽而竊之。為之仁義以教之則并仁義而竊之。何以知其然彼竊財誅竊國者為諸侯。諸侯之門仁義存焉。是非竊仁義耶故遂於大盜霸諸侯此重利也。盜跖所不可桀者乃聖人之罪也。欲之與惡善之與惡四者變之失。恭之與儉敬之與傲四者失之修。故善素朴。任惔憂而無失未有脩焉此德之永也。言有信而不為信言有善而不為善者不可不察也。
---
夫治之法莫大於使私不行。君之功莫大於使民不爭。今也立法而行私與法爭。其亂也甚於無法。立君而尊賢與君爭其亂也甚於無君。故有道之國法立則私善不行君立而賢者不尊。民一於君事斷於法此治國之道也。明君之督大臣緣身而責名緣名而責形緣形而責實臣懼其重誅之至於是不敢行其私矣。
---
心欲安靜慮欲深遠。心安靜則神策生慮深遠則計謀成。心不欲躁慮不欲淺。心躁則精神滑慮淺則百事傾。治世之禮簡而易行。亂世之禮煩而難遵。上古之樂質而不悲。當今之樂邪而為淫。上古之民質而敦朴。今世之民詐而多行。上古象刑而民不犯教有墨劓不以為恥斯民所以亂多治少也。堯置敢諫之鼓舜立誹謗之木湯有司直之人武有戒慎之銘。此四君子者聖人也而猶若此之勤。至於栗陸氏殺東里子宿沙氏戮箕文桀誅龍逢紂刳比干四主者亂君故其疾賢若仇。是以賢愚之相覺若百丈之谿與萬仞之山若九地之下與重山之巔。
---
明君之御民若御奔而無轡履冰而負重。親而疏之疏而親之故畏檢則福生驕奢則禍起。聖人逍遙一世罕匹萬物之形。寂然無鞭扑之罰漠然無叱吒之聲而家給人足天下太平。視昭昭知冥冥推未運睹未然故神而不可見幽而不可見此之謂也。
---
君人者不能自專而好任下則智日困而數日窮迫於下則不能申。行隨於國則不能持。知不足以為治威不足以行誅無以與下交矣。故喜而使賞不必當功。怒而使誅不必值罪。不慎喜怒誅賞從其意而欲委任臣下故亡國相繼殺君不絕。古人有言眾口鑠金三人成虎不可不察也。
---
夫人情發言欲勝舉事欲成。故明者不以其短疾人之長。不以其拙病人之工。言有善者則賞之。言有非者則罰之。塞邪枉之路蕩浮辭之端。臣下閔之左右結舌可謂明君。為善者君與之賞。為惡者君與之罰因其所以來而報之循其所以進而答之。聖人因之故能用之。因之循理故能長久。今之為君無堯舜之才而慕堯舜之治故終顛殞乎混冥之中而事不覺於昭明之術。是以虛慕欲治之名無益亂世之理也。
---
忠怠於宦成病始于少瘳。禍生於懈慢孝衰於妻子。此四者慎終如始也。富必給貧壯必給老。快情恣欲必多侈侮。故曰尊貴無以高人聰明無以籠人資給無以先人剛勇無以勝人能履行此可以為天下君。
---
夫謀莫難於必聽事莫難於必成。成必合於數聽必合於情故抱薪加火爍者必先燃。平地注水溼者必先濡。故曰動之以其類安有不應者獨行之術也。
---
明君立法之後中程者賞缺繩者誅。此之謂君曰亂君國曰亡國。
---
智者寂於是非故善惡有別。明者寂於去就故進退無類。若智不能察是非明不能審去就斯謂虛妄。
---
目貴明耳貴聰心貴公。以天下之目視則無不見。以天下之耳聽則無不聞。以天下之智慮則無不知。得此三術則存於不為也。
