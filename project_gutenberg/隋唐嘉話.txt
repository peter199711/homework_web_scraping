隋唐嘉話
---
书名隋唐嘉話
---
劉餗著
---
述曰余自髫丱之年便多聞往說不足備之大典故繫之小說之末。昔漢文不敢更先帝約束而天下理康若高宗拒乳母之言近之矣。曹參擇吏必於長者懼其文害。觀焉馬周上事與曹參異乎許高陽謂死命為不能非言所也。釋教推報應之理余嘗存而不論。若解奉先之事何其明著。友人天水趙良玉睹而告余故書以記異。　　薛道衡聘陳為人日詩云「入春纔七日離家已二年。」南人嗤之曰「是底言誰謂此虜解作詩」及云「人歸落雁後思發在花前。」乃喜曰「名下固無虛士。」　　隋高熲僕射每以盤盛粉置於卧側思得一公事輒書其上。至明則錄以入朝行之。　　京城南隅芙蓉園者本名曲江園隋文帝以曲名不正詔改之。　　李德林為內史令與楊素共執隋政。素功臣豪侈後房婦女錦衣玉食千人。德林子百藥夜入其室則其寵妾所召也。素俱執於庭將斬之。百藥年未二十儀神儁秀素意惜之曰「聞汝善為文可作詩自敍。稱吾意當免汝死。」後解縛授以紙筆立就。素覽之欣然以妾與之并資從數十萬。　　煬帝善屬文而不欲人出其右。司隸薛道衡由是得罪後因事誅之曰「更能作『空梁落燕泥』否」　　煬帝為《燕歌行》文士皆和著作郎王胄獨不下帝帝每銜之。胄竟坐此見害而誦其警句曰「『庭草無人隨意綠』復能作此語耶」　　僕射蘇威有鏡殊精好曾日蝕既鏡亦昏黑無所見。威以為左右所汙不以為意。他日日蝕半缺其鏡亦半昏如之於是始寶藏之。後櫃內有聲如磬尋之乃鏡聲也。無何而子夔死。後更有聲無何而威敗。後不知所在云。　　洛陽南市即隋之豐都市也。初築外垣之時掘得一塚無甎甓棺中有屍上着平上幘朱衣銘云「筮言居朝龜言近市五百年間於斯見矣。」校其年月當魏黃初二年。　　隋文帝夢洪水沒城意惡之乃移都大興。術者云「洪水即唐高祖之名也。」　　平陽公主聞高祖起義太原乃於鄠司竹園招集亡命以迎軍時謂之「娘子兵」。　　秦王府倉曹李守素尤精譜學人號為「肉譜」。虞秘書世南曰「昔任彥昇善談經籍時稱為『五經笥』宜改倉曹為『人物志』。」　　隋司隸薛道衡子收以文學為秦王府記室早亡太宗追悼之謂梁公曰「薛收不幸短命若在當以中書令處之。」　　太宗將誅蕭牆之惡以匡社稷謀於衛公李靖靖辭。謀於英公徐勣勣亦辭。帝以是珍此二人。　　太宗燕見衛公常呼為兄不以臣禮。初嗣位與鄭公語恒自名由是天下之人歸心焉。　　太宗每見人上書有所裨益者必令黏於寢殿之壁坐卧觀覽焉。　　太宗每謂人曰「人言魏徵舉動疎慢我但覺其嫵媚耳。」貞觀四載天下康安斷死刑至二十九人而已。戶不夜閉行旅不賫糧也。　　太宗謂羣臣曰「始人皆言當今不可行帝王道唯魏徵勸我今遂得功業如此恨不得使封德彝等見之。」　　衛公既滅突厥斥境至於大漠謂太宗曰「陛下五十年後當憂北邊。」高宗末年突厥為患矣。突厥之平僕射溫彥博請其種落于朔方以實空虛之地於是入居長安者且萬家。鄭公以為夷不亂華非久遠策爭論數年不決。至開元中六胡州竟反叛其地復空也。　　衛公始困於貧賤因過華山廟訴於神且請告以位宦所至辭色抗厲觀者異之。佇立良久乃去出廟門百許步聞後有大聲曰「李僕射好去。」顧不見人。後竟至端揆。隋大業中衛公上書言高祖終不為人臣請速除之。及京師平靖與骨儀、衛文昇等俱收。衛、骨既死太宗慮囚見靖與語固請於高祖而免之。始以白衣從趙郡王南征靜巴漢擒蕭銑蕩一揚、越師不留行皆靖之力。武德末年突厥至渭水橋控弦四十萬太宗初親庶政驛召衛公問策。時發諸州軍未到長安居人勝兵不過數萬。胡人精騎騰突挑戰日數十合帝怒欲擊之。靖請傾府庫賂以求和潛軍邀其歸路。帝從其言胡兵遂退。於是據險邀之虜棄老弱而遁獲馬數萬匹玉帛無遺焉。　　隋吏部侍郎高孝基銓人至梁公房、蔡公杜愕然端視良久降階與之抗禮延入內廳共食甚恭曰「二賢當為興王佐命位極人臣杜年壽稍減於房耳。願以子孫相託。」貞觀初杜薨於右僕射房位至司徒秉政三十餘載。　　太宗之為秦王府僚多被遷奪深患之。梁公曰「餘人不足惜杜如晦聰明識達王佐才也。」帝大驚由是親寵日篤。杜僕射薨後太宗食瓜美愴然思之遂輟其半使置之於靈座。　　鄭公嘗拜掃還謂太宗「人言陛下欲幸山南在外悉裝了而竟不行因何有此消息」帝笑曰「時實有此心畏卿嗔遂停耳。」　　太宗曾罷朝怒曰「會殺此田舍漢」文德后問「誰觸忤陛下」帝曰「豈過魏徵每廷爭辱我使我常不自得。」后退而具朝服立於庭帝驚曰「皇后何為若是」對曰「妾聞主聖臣忠。今陛下聖明故魏徵得直言。妾幸備數後宮安敢不賀」　　太宗得鷂絕俊異私自臂之望見鄭公乃藏於懷。公知之遂前白事因語古帝王逸豫微以諷諫。語久帝惜鷂且死而素嚴敬徵欲盡其言。徵語不時盡鷂死懷中。　　太宗謂梁公曰「以銅為鏡可以正衣冠以古為鏡可以知興替以人為鏡可以明得失。朕嘗寶此三鏡用防己過。今魏徵殂逝遂亡一鏡矣。」　　太宗令衛公教侯君集兵法。既而君集言於帝曰「李靖將反。至於微隱之際輒不以示臣。」帝以讓靖靖曰「此君集反耳。今中夏乂安臣之所教足以制四夷矣而求盡臣之術者是將有他心焉。」　　衛公為僕射君集為兵部尚書自朝還省君集馬過門數步不覺靖謂人曰「君集意不在人必將反矣。」　　太宗中夜聞告侯君集反起繞床而步亟命召之以出其不意既至曰「臣常侍陛下幕府左右乞留小子。」帝許之。流其子嶺南為奴。　　侯君集既誅錄其家得二美人容色絕代。太宗問其狀曰「自爾已來常食人乳而不飯。」　　又君集之破高昌得金簟二甚精御府所無亦隱而不獻至時并得焉。　　英公始與單雄信俱臣李密結為兄弟。密既亡雄信降王充勣來歸國。雄信壯勇過人。勣後與海陵王元吉圍洛陽元吉恃其膂力每親行圍。王充召雄信告之酌以金碗雄信盡飲馳馬而出槍不及海陵者尺。勣惶遽連呼曰「阿兄阿兄此是勣主。」雄信攬轡而止顧笑曰「胡兒不緣你且了竟。」充既平雄信將就戮英公請之不得泣而退。雄信曰「我固知汝不了此。」勣曰「平生誓共為灰土豈敢念生但以身已許國義不兩遂。雖死之顧兄妻子何如」因以刀割其股以肉啖雄信曰「示無忘前誓。」雄信食之不疑。　　英公雖貴為僕射其姊病必親為粥釜燃輒焚其鬚。姊曰「僕妾多矣何為自苦如此」勣曰「豈為無人耶顧今姊年老勣亦年老雖欲久為姊粥復可得乎」　　英公嘗言「我年十二三為無賴賊逢人則殺十四五為難當賊有所不快者無不殺之十七八為好賊上陣乃殺人年二十便為天下大將用兵以救人死。」　　鄂公尉遲敬德性驍果而尤善避槊。每單騎入敵人刺之終不能中反奪其槊以刺敵。海陵王元吉聞之不信乃令去槊刃以試之。敬德云「饒王著刃亦不畏傷。」元吉再三來刺既不少中而槊皆被奪去。元吉力敵十夫由是大慚恨。太宗之禦竇建德謂尉遲公曰「寡人持弓箭公把長鎗相副雖百萬眾亦無奈我何。」乃與敬德馳至敵營叩其軍門大呼曰「我大唐秦王能鬭者來與汝決。」賊追騎甚眾而不敢逼。禦建德之役既陳未戰太宗望見一少年騎驄馬鎧甲鮮明指謂尉遲公曰「彼所乘馬真良馬也。」言之未已敬德請取之帝曰「輕敵者亡脫以一馬損公非寡人願。」敬德自料致之萬全及馳往并擒少年而返即王充兄子偽代王琬。宇文士及在隋亦識是馬實內廄之良也。帝欲旌其能並以賜之。　　太宗將征遼衛公病不能從帝使執政以起之不起。帝曰「吾知之矣。」明日駕臨其第執手與別靖謝曰「老臣宜從但犬馬之疾日月增甚恐死於道路仰累陛下。」帝撫其背曰「勉之昔司馬仲達非不老病竟能自強立勳魏室。」靖叩頭曰「老臣請轝病行矣。」至相州病篤不能進。駐蹕之役高麗與靺羯合軍方四十里太宗望之有懼色。江夏王進曰「高麗傾國以抗王師平壤之守必弱假臣精卒五千覆其本根則數十萬之眾可不戰而降。」帝不應。既合戰為賊所乘殆將不振還謂衛公曰「吾以天下之眾困於蕞爾之夷何也」靖曰「此道宗所解。」時江夏在側帝顧之道宗具陳前言帝悵然曰「時匆遽不憶也。」駐蹕之役六軍為高麗所乘太宗命視黑旗英公之麾也候者告黑旗被圍帝大恐。須臾復曰圍解高麗哭聲動山谷勣軍大勝斬首數萬俘虜亦數萬。　　鄭公之薨太宗自製其碑文并自書後為人所間詔令仆之。及征高麗不如意深悔為是行乃歎曰「若魏徵在不使我有此舉也。」既渡遼水令馳驛祀以少牢復立碑焉。　　征遼之役梁公留守西京敕以便宜從事不請。或詣留臺稱有密者梁公問密謀所在對曰「公則是也。」乃驛遞赴行所及車駕於相州。太宗聞留守有表送告人大怒使人持長刀於前而後見之問反者為誰曰「房玄齡。」帝曰「果然」叱令斬腰。璽書責梁公以不能自任更有如此者得專斷之。　　太宗嘗止一樹下曰「此嘉樹。」宇文士及從而美之不容口帝正色曰「魏公常勸我遠佞人我不悟佞人為誰意常疑汝而未明也今日果然。」士及叩頭謝曰「南衙羣官面折廷爭陛下嘗不得舉手今臣幸在左右若不少有順從陛下雖貴為天子復何聊乎」帝意復解。　　太宗使宇文士及割肉以餅拭手帝屢目焉士及佯為不悟更徐拭而便啗之。　　趙公宴朝貴酒酣樂闋顧羣公曰「無忌不才幸遇休明之運因緣寵私致位上公人臣之貴可謂極矣。公視無忌富貴何與越公」或對為不如或謂過之。曰「自揣誠不羨越公所不及越公一而已。越公之貴也老而無忌之貴也少。」　　武衛將軍秦叔寶晚年常多疾病每謂人曰「吾少長戎馬經三百餘戰計前後出血不啻數斛何能無病乎」　　秦武衛勇力絕人其所將槍踰越常制。初從太宗圍王充於洛陽馳馬頓之城下而去城中數十人共拔不能動叔寶復馳馬舉之以還。迄今國家每大陳設必列於殿庭以旌異之。
---
隋唐嘉話中　　太宗令虞監寫《列女傳》以裝屏風未及求本乃暗書之一字無失。　　太宗將致櫻桃於酅公稱奉則以尊言賜又以卑乃問之虞監。曰「昔梁帝遺齊巴陵王稱餉。」遂從之。　　太宗嘗出行有司請載副書以從上曰「不須。虞世南在此行秘書也。」　　太宗稱虞監博聞、德行、書翰、詞藻、忠直一人而已兼是五善。　　太宗聞虞監亡哭之慟曰「石渠、東觀之中無復人矣。」　　虞公之為秘書於省後堂集羣書中事可為文用者號為《北堂書鈔》。今此堂猶存而《書鈔》盛行於代。　　太史令李淳風校新曆成奏太陽合日蝕當既於占不吉。太宗不悅曰「日或不蝕卿將何以自處」曰「有如不蝕則臣請死之。」及期帝候日於庭謂淳風曰「吾放汝與妻子別。」對以尚早一刻指表影曰「至此蝕矣。」如言而蝕不差毫髮。　　李太史與張文收率更坐有暴風自南而至李以南五里當有哭者張以為有音樂。左右馳馬觀之則遇送葬者有鼓吹焉。　　潤州得玉磬十二以獻張率更叩其一曰「是晉某歲所造也。是歲閏月造者法月數當十三今缺其一。宜於黃鍾東九尺掘必得焉。」敕州求之如其言而得之。　　貞觀中景雲見河水清張率更以為《景雲河水清歌》名曰燕樂今元會第一奏是也。　　太宗之平劉武周河東士庶歌舞於道軍人相與為《秦王破陣樂》之曲後編樂府云。　　《破陣樂》被甲持戟以象戰事。《慶善樂》廣袖曳屣以象文德。鄭公見奏《破陣樂》則俯而不視《慶善樂》則翫之而不厭。　　太宗閱醫方見《明堂圖》人五臟之系咸附於背乃愴然曰「今律杖笞奈何令髀背分受」乃詔不得笞背。　　貞觀中有河內人妄為妖言大理丞張蘊古以其素狂病不當坐。太宗以有情令斬之尋悔以無所及。自後每決死刑皆令五覆奏。　　梁公以度支之司天下利害郎曹當闕求之未得乃自職之。　　張賓客文瓘之為大理獲罪者皆曰「張卿所罸不為枉也。」　　中書令馬周始以布衣上書太宗覽之未及終卷三命召之。所陳世事莫不施行。舊諸街晨昏傳叫以警行者代之以鼓城門入由左出由右皆周法也。　　舊官人所服唯黃、紫二色而已。貞觀中始令三品以上服紫四品以上朱六品、七品綠八品、九品以青焉。　　貞觀中揀材力驍捷善持射者謂之「飛騎」。上出遊幸則衣五色袍乘六閑馬猛獸皮韉以從。　　李義府始召見太宗試令詠烏其末句云「上林多許樹不借一枝棲。」帝曰「吾將全樹借汝豈惟一枝。」　　宋謝朓詩云「芳洲多杜若。」貞觀中醫局求杜若度支郎乃下坊州令貢。州判司報云「坊州不出杜若應由謝朓詩誤。」太宗聞之大笑。判司改雍州司法度支郎免官。　　太宗病甚出英公為疊州刺史謂高宗曰「李勣才智有餘屢更大任恐其不厭伏於汝故有此授。今若即發者我死後可親任之。如遲疑顧望便當殺之。」勣奉詔不及家而行。　　有梟晨鳴於張率更庭樹其妻以為不祥連唾之。文收云「急灑掃吾當改官。」言未畢賀者已在門。　　貞觀中西域獻胡僧咒術能死生人。太宗令於飛騎中揀壯勇者試之如言而死如言而蘇。帝以告太常卿傅奕奕曰「此邪法也。臣聞邪不犯正若使咒臣必不得行。」帝召僧咒奕奕對之初無所覺。須臾胡僧忽然自倒若為所擊者便不復蘇。　　貞觀中有婆羅僧言得佛齒所擊前無堅物。於是士馬奔湊其處如市。時傅奕方卧病聞之謂其子曰「是非佛齒。吾聞金剛石至堅物不能敵惟羚羊角破之。汝可往試之焉。」胡僧緘縢甚嚴固求良久乃得見。出角叩之應手而碎觀者乃止。今理珠玉者皆用之。　　閻立本家代善畫。至荊州視張僧繇舊迹曰「定虛得名耳。」明日又往曰「猶是近代佳手。」明日更往曰「名下定無虛士。」坐卧觀之留宿其下十日不能去。張僧繇始作《醉僧圖》道士每以此嘲僧羣僧恥之於是聚錢數十萬貿閻立本作《醉道士圖》今並傳於代。　　率更令歐陽詢行見古碑索靖所書駐馬觀之良久而去。數百步復還下馬佇立疲則布毯坐觀因宿其旁三日而後去。　　貞觀中彈琵琶裴洛兒始廢撥用手今俗謂搊琵琶是也。　　貞觀初林邑獻火珠狀如水精云得於羅刹國。其人朱髮黑身獸牙鷹爪也。　　太宗宴近臣戲以嘲謔趙公無忌嘲歐陽率更曰「聳髆成山字埋肩不出頭。誰家麟閣上畫此一獼猴」詢應聲云「縮頭連背暖俒襠畏肚寒。只由心溷溷所以面團團。」帝改容曰「歐陽詢豈不畏皇后聞」趙公后之兄也。　　高開道作亂幽州矢陷其頰召醫使出之對以鏃深不可出則俾斬之。又召一人如前對則又斬之。又召一人如前曰「可出然王須忍痛。」因鈹面鑿骨置楔於其間骨裂開寸餘抽出箭鏃。開道奏伎進膳不輟。　　太宗之征遼作飛梯臨其城有應募為梯首城中矢石如雨而競為先登英公指謂中書舍人許敬宗曰「此人豈不大健」敬宗曰「健即大健要是不解思量。」帝聞將罪之。　　太宗謂鄂公曰「人言卿反何故」答曰「臣反是實。臣從陛下討逆伐叛雖憑威靈幸而不死然所存皆鋒刃也。今大業已定而反疑臣。」乃悉解衣投於地見所傷之處帝對之流涕曰「卿衣矣朕以不疑卿故此相告何反以為恨」　　太宗謂尉遲公曰「朕將嫁女與卿稱意否」敬德謝曰「臣婦雖鄙陋亦不失夫妻情。臣每聞說古人語『富不易妻仁也。』臣竊慕之願停聖恩。」叩頭固讓。帝嘉之而止。　　薛萬徹尚丹陽公主太宗嘗謂人曰「薛駙馬村氣。」主羞之不與同席數月。帝聞而大笑置酒召對握槊賭所佩刀子佯為不勝解刀以佩之。罷酒主悅甚薛未及就馬遽召同載而還重之逾於舊。　　梁公夫人至妬太宗將賜公美人屢辭不受。帝乃令皇后召夫人告以媵妾之流今有常制且司空年暮帝欲有所優詔之意。夫人執心不迴。帝乃令謂之曰「若寧不妬而生寧妬而死」曰「妾寧妬而死。」乃遣酌卮酒與之曰「若然可飲此酖。」一舉便盡無所留難。帝曰「我尚畏見何況於玄齡」　　許敬宗性輕傲見人多忘之。或謂其不聰曰「卿自難記若遇何、劉、沈、謝暗中摸索著亦可識。」　　虞監草行本師於釋智永。嘗樓上學書業成方下其所棄筆頭至盈瓮。　　褚遂良問虞監曰「某書何如永師」曰「聞彼一字直錢五萬官豈得若此」曰「何如歐陽詢」曰「聞詢不擇紙筆皆能如志官豈得若此。」褚恚曰「既然某何更留意於此」虞曰「若使手和筆調遇合作者亦深可貴尚。」褚喜而退。　　褚遂良貴顯其父亮尚在乃別開門。敕嘗有以賜遂良使者由正門而入亮出曰「渠自有門。」　　褚遂良為太宗哀冊文自朝還馬誤入人家而不覺也。　　太宗征高麗高宗留居定州請驛遞表起居。飛奏事自此始。　　高宗之將冊武后河南公褚遂良謀於趙公無忌、英公勣將以死諍趙公請先入褚曰「太尉國之元舅脫事有不如意使上有怒舅之名不可。」英公曰「勣請先入。」褚曰「司空國之元勳有不如意使上有罪功臣之名不可。遂良出自草茅無汗馬功蒙先帝殊遇以有今日且當不諱之時躬奉遺詔不効其愚衷何以下見先帝」揖二公而入。帝深納其言事遂中寢。　　王義方時人比之稷卨鄭公每云「王生太直。」高宗朝李義府引為御史。義府以定冊武后勳恃寵任勢王惡而彈之坐是見貶坎軻以至於終矣。　　薛中書元超謂所親曰「吾不才富貴過分然平生有三恨始不以進士擢第不得娶五姓女不得修國史。」　　有患應聲病者問醫官蘇澄云「自古無此方。今吾所撰《本草》網羅天下藥物亦謂盡矣。試將讀之應有所覺。」其人每發一聲腹中輒應唯至一藥再三無聲。過至他藥復應如初。澄因為處方以此藥為主其病自除。　　楊弘武為司戎少常伯高宗謂之「某人何因輒受此職」對曰「臣妻韋氏性剛悍昨以此人見囑。臣若不從恐有後患。」帝嘉其不隱笑而遣之。　　盧尚書承慶總章初考內外官。有一官督運遭風失米盧考之曰「監運損糧考中下。」其人容止自若無一言而退。盧重其雅量改注曰「非力所及考中中。」既無喜容亦無愧詞。又改注曰「寵辱不驚考中上。」　　司稼卿梁孝仁高宗時造蓬萊宮諸庭院列樹白楊。將軍契苾何力鐵勒之渠率也於宮中縱觀。孝仁指白楊曰「此木易長三數年間宮中可得陰映。」何力一無所應但誦古詩云「白楊多悲風蕭蕭愁殺人。」意謂此是塚墓間木非宮中所宜種。孝仁遽令拔去更樹梧桐也。　　許高陽敬宗奏流其子昂於嶺南。及敬宗死博士袁思古議諡曰「繆」昂子彥伯於眾中將擊之袁曰「今為賢尊報讐何為反怒」彥伯慚而止。　　李義府既居榮寵葬其父祖自京至於一原七十餘里役者相繼。始國家以來人臣喪事之盛所未有也。　　京城東有塚極高大俗謂呂不韋塚以其銳上亦謂之尖塚。咸亨初布政坊法海寺有英禪師言見鬼物云「秦莊襄王過其舍求食自言是其塚而後代人妄云不韋也。」　　秘書少監崔行功未得五品前忽有鸜鵒銜一物入其堂置案上而去乃魚袋鉤鐵不數日而加大夫。　　劉仁軌為左僕射戴至德為右僕射人皆多劉而鄙戴。有老婦陳牒至德方欲下筆老婦問左右曰「此劉僕射戴僕射」曰「戴僕射。」因急就前曰「此是不解事僕射却將牒來。」至德笑令授之。戴僕射在職無異迹當朝似不能言及薨高宗歎曰「自吾喪至德無可復聞。當其在時事有不是者未嘗放我過。」因索其前後所陳章奏盈篋閱而流涕朝廷始追重之。　　高宗乳母盧本滑州總管杜才幹妻。才幹以謀逆誅故盧沒入於宮中。帝既即位封燕國夫人品第一。盧既藉恩寵屢訴才幹枉見構陷。帝曰「此先朝時事朕安敢追更先朝之事。」卒不許。及盧以亡復請與才幹合葬帝以獲罪先期亦不許之。　　高宗承貞觀之後天下無事。上官侍郎儀獨持國政嘗凌晨入朝巡洛水堤步月徐轡詠詩云「脉脉廣川流驅馬歷長洲。鵲飛山月曉蟬噪野風秋。」音韻清亮羣公望之猶神仙焉。　　高宗時司農欲以冬藏餘菜賣之百姓以墨敕示僕射蘇良嗣判曰「昔公儀相魯猶拔去園葵況臨御萬邦而販蔬鬻菜。」事竟不行。　　楊汴州德幹高宗朝為萬年令。有宦官恃貴寵放鷂不避人禾稼德幹擒而杖之二十悉拔去鷂頭。宦者涕泣袒背以示於帝帝曰「你情知此漢獰何須犯他百姓」竟不之問。　　高宗朝以太原王、范陽盧、滎陽鄭、清河博陵二崔、隴西趙郡二李等七姓恃其族望恥與他姓為婚乃禁其自姻娶。於是不敢復行婚禮密裝飾其女以送夫家。　　賈嘉隱年七歲以神童召見。時長孫太尉無忌、徐司空勣於朝堂立語。徐戲之曰「吾所倚者何樹」曰「松樹。」徐曰「此槐也何得言松」嘉隱云「以公配木何得非松。」長孫復問「吾所倚何樹」曰「槐樹。」公曰「汝不能復矯對耶」嘉隱曰「何煩矯對但取其以鬼對木耳。」年十一二貞觀年被舉雖有俊辯儀容醜陋。嘗在朝堂取進止朝堂官退朝並出俱來就看。餘人未語英國公徐勣先即諸宰貴云「此小兒恰似獠面何得聰明」諸人未報賈嘉隱即應聲答之曰「胡頭尚為宰相獠面何廢聰明。」舉朝人皆大笑。徐狀胡故也。　　高宗時蠻羣聚為寇討之輒不利乃以徐敬業為刺史。州發卒郊迎敬業盡放令還單騎至府。賊聞新刺史至皆繕理以待。敬業一無所問他事已畢方曰「賊皆安在」曰「在南岸。」乃從一二佐史而往觀者莫不駭愕。賊初持兵覘望見船中無所有乃閉營藏隱。敬業直入其營內使告曰「國家知君等為貪吏所苦非有他惡可悉歸田里。後去者為賊。」唯召其魁帥責以早降之意各杖數十而遣之境內肅然。其祖英公聞之壯其膽略曰「吾不辦此。然破我家者必此兒。」英公既薨高宗思平遼勳令制其塚像高麗中三山猶漢霍去病之祁連云。後孫敬業兵起武后令掘平之大霧三日不解乃止焉。
---
隋唐嘉話下　　武后以吏部選人多不實乃令試日自糊其名暗考以定等第。判之糊名自此始也。　　武后時投匭者或不陳事而謾以嘲戲之言於是乃置使先閱其書奏然後投之匭院有司自此始也。　　徐大理有功每見武后將殺人必據法廷爭。嘗與后反復辭色愈厲后大怒令拽出斬之猶廻顧曰「臣身雖死法終不可改。」至市臨刑得免除名為庶人。如是再三終不挫折朝廷倚賴至今猶懷之。其子預選有司皆曰「徐公之子豈可拘以常調者乎」　　皇甫文備武后時酷吏也與徐大理論獄誣徐黨逆人奏成其罪。武后特出之。無何文備為人所告有功訊之在寬。或曰「彼曩時將陷公於死今公反欲出之何也」徐曰「汝所言者私忿也我所守者公法也。安可以私害公」　　李昭德為內史婁師德為納言相隨入朝。婁體肥行緩李屢顧待不即至乃發怒曰「叵耐殺人田舍漢」婁聞之反徐笑曰「師德不是田舍漢更阿誰是」婁師德弟拜代州刺史將行謂之曰「吾以不才位居宰相。汝今又得州牧叨據過分人所嫉也將何以全先人髮膚」弟長跪曰「自今雖有唾某面者某亦不敢言但拭之而已。以此自勉庶免兄憂。」師德曰「此適所謂為我憂也。夫前人唾者發于怒也。汝今拭之是惡其唾而拭之是逆前人怒也。唾不拭將自乾何若笑而受之」武后之年竟保其寵祿率是道也。　　武后初稱周恐下心不安乃令人自舉供奉官正員外多置裏行拾遺、補闕、御史等至有「車載斗量」之詠。有御史臺令史將入臺值裏行御史數人聚立門內令史不下驢衝過其間。諸御史大怒將杖之。令史云「今日之過實在此驢乞先數之然後受罸。」御史許之。謂驢曰「汝技藝可知精神極鈍何物驢畜敢於御史裏行」於是羞而止。　　武后臨朝薛懷義勢傾當時雖王主皆下之。蘇良嗣僕射遇諸朝懷義偃蹇不為禮良嗣大怒使左右牽拽搭面數十。武后知曰「阿師當向北門出入南衙宰相往來勿犯他。」　　武后使閻知微與田歸道使突厥歸道還云「突厥叛。」知微爭之。后乃令知微多持金帛以武延秀往聘其女突厥果留使者而入寇尊知微與可汗等以示華人大破趙、定等州自河以北騷然。朝廷以為知微賣國乃族閻氏。知微不知無何逃還武后業已致戮乃云其惡臣子所嫉賜百宮甘心焉。於是兵刃交下非要職者或不得其次云。　　武后初為明堂明堂後又為天堂五級則俯視明堂矣。未就並為天火所焚。今明堂制度卑狹於前猶三百餘尺。　　武后為天堂以安大像鑄大儀以配之。天堂既焚鐘復鼻絕。至中宗欲成武后志乃斵像令短建聖善寺閣以居之。今明堂始微於西南傾工人以木於中廌之。武后不欲人見因加為九龍盤糺之狀。其圓蓋上本施一金鳳至是改鳳為珠羣龍捧之。　　武后將如洛陽至閿鄉縣東騎忽不進召巫言晉龍驤將軍王濬云「臣墓在道南每為樵者所苦。聞大駕今至故求哀。」后敕去墓百步不得耕殖。至今荊棘森然。　　將軍王果嘗經峽口見一棺於崖側將墜使人遷之平處得銘云「更後三百年水漂我臨長江欲墮不墮逢王果。」　　張易之、昌宗初入朝官位尚卑諂附者乃呼為五郎、六郎自後因以成俗。　　張昌儀兄弟恃易之、昌宗之寵所居奢溢逾於王主末年有人題其門曰「一絇絲能得幾日絡」昌儀見之遽命筆書其下曰「一日即足。」無何而禍及。　　張昌宗之貴也武三思謂之王子晉後身為詩以贈之。詩至今猶傳。　　補闕喬知之有寵婢為武承嗣所奪。知之為《綠珠篇》以寄之末句云「百年離別在高樓一旦紅顏為君盡。」寵者結於衣帶上投井而死。承嗣驚惋不知其故。既見詩大恨。知之竟坐此見構陷亡。　　沈佺期以工詩著名燕公張說嘗謂之曰「沈三兄詩直須還他第一。」　　武后遊龍門命羣官賦詩先成者賞錦袍。左史東方虬既拜賜坐未安宋之問詩復成文理兼美左右莫不稱善乃就奪袍衣之。　　狄內史仁傑始為江南安撫使以周赧王、楚王項羽、吳王夫差、越王勾踐、吳夫槩王、春申君、趙佗、馬援、吳桓王等神廟七百餘所有害於人悉除之。惟夏禹、吳太伯、季札、伍胥四廟存焉。　　魏僕射元忠每立朝必得常處人或記之不差尺寸。魏僕射本名真宰武后朝被羅織下獄有命出之。小吏聞者以告魏驚喜曰「汝名何」曰「元忠。」乃改從元忠焉。　　朱正諫敬則代著孝義自宇文周至國家並令旌表門標六闕。　　中宗反正後有武當縣丞壽春周憬慷慨有節操乃與王駙馬同晈謀誅武三思。事發同晈見害憬遁於比干廟中自刎臨死謂左右曰「比干忠臣也。儻神道有知明我以忠見殺。」　　神龍中洛城東地若水影纖微必照就視則無所見長史李承喜上表慶賀。　　崔融司業作武后哀策文因發疾而卒。時人以為三二百年來無此文。　　朝儀魚袋之飾唯金銀二等。至武后乃改五品以銅。中宗反正從舊。　　景龍中中宗遊興慶池侍宴者遞起歌舞并唱《下兵詞》方便以求官爵。給事中李景伯亦起唱曰「迴波爾時酒卮兵兒志在箴規。侍宴既過三爵諠譁竊恐非宜。」於是乃罷坐。　　景龍中多於側門降墨勑斜封以授人官爵時人號為「斜封官」。　　景龍中妃主家競為奢侈駙馬楊慎交、武崇訓至油灑地以築毬場。　　兵部尚書韋嗣立景龍中中宗與韋后幸其莊封嗣立為逍遙公又改其居鳳凰原為清虛原鸚鵡谷為幽棲谷。吏部南院舊無選人坐韋嗣立尚書之為吏部始奏請有司供牀褥自後因為故事。　　昆明池者漢孝武所穿有蒲魚利京師賴之。中宗朝安樂公主請焉帝曰「前代已來不以與人。不可。」主不悅因大役人徒別掘一池號曰「定昆池」。既成中宗往觀令公卿賦詩。李黃門日知詩云「但願蹔思居者逸無使時傳作者勞。」及睿宗即位謂之曰「當時朕亦不敢言非卿中正何能若是」無何而遷侍中。　　李侍中日知初為大理丞。武后方肆誅戮大卿胡元禮承旨欲陷人死令日知改斷再三不從。元禮使謂李曰「胡元禮在此人莫覓活。」李起謂使者「日知諮卿李日知在此人莫覓死。」竟免之。　　中宗崩既除喪吐蕃來弔深衣練冠待於廟或曰「今定陵自有寢廟若擇宗室最長者素服受禮於彼其可乎」舉朝稱善而從之。　　徐彥伯常侍睿宗朝以相府之舊拜羽林將軍。徐既文士不悅武職及遷謂賀者曰「不喜有遷且喜出軍耳。」　　崔司知琬中宗朝為侍御史彈宗楚客反盛氣作色。帝優之不令問因詔每彈人必先進內狀許乃可。自後以為故事。　　代有《山東士大夫類例》三卷其非士族及假冒者不見錄署云「相州僧曇剛撰」。後柳常侍冲亦明於族姓中宗朝為相州刺史詢問舊老云「自隋已來不聞有僧曇剛。」蓋懼嫉於時故隱名氏云。　　李大夫傑之為河南尹有婦人訴子不孝。其子涕泣不自辯明但言「得罪於母死甘分。」察其狀非不孝子再三喻其母母固請殺之。李曰「審然可買棺來取兒屍。」因使人尾其後。婦既出謂一道士曰「事了矣。」俄而棺至。李尚冀其悔喻之如初婦執意彌堅。時道士方在門外密令擒之既出其不意一問便曰「某與彼婦人有私常為兒所制故欲除之。」乃杖母及道士殺便以向棺載母喪以歸。　　裴知古自中宗、武后朝以知音直太常。路逢乘馬者聞其聲竊曰「此人即當墮馬。」好事者隨而觀之行未半坊馬驚墮殆死。嘗觀人迎婦聞婦佩玉聲曰「此婦不利姑。」是日姑有疾竟死云。其知音皆此類也。又善於攝衛開元十二年終年且百歲。　　近代言樂衛道弼為最天下莫能以聲欺者。曹紹夔與道弼皆為太樂令享北郊監享御史有怒於夔欲以樂不和為之罪雜扣鐘磬使夔暗名之無誤者由是反歎服。洛陽有僧房中磬子夜輒自鳴僧以為怪懼而成疾。求術士百方禁之終不能已。曹紹夔素與僧善適來問疾僧具以告。俄頃輕擊齋鐘磬復作聲紹夔笑曰「明日盛設饌余當為除之。」僧雖不信其言冀其或效乃力置饌以待。紹夔食訖出懷中錯鑢磬數處而去其聲遂絕。僧苦問其所以紹夔曰「此磬與鐘律合故擊彼應此。」僧大喜其疾便愈。　　元行冲賓客為太常少卿有人於古墓中得銅物似琵琶而身正圓莫有識者。元視之曰「此阮咸所造樂具。」乃令匠人改以木為聲甚清雅今呼為阮咸者是也。　　太平公主於京西市掘池贖水族之生者置其中謂之「放生池」。墓銘云「龜言水蓍言市。」　　今上之為潞州別駕將入朝有軍人韓凝禮自謂知兆上因以食箸試之。既布卦一箸無故自起凡三偃三起觀者以為大吉徵。既而誅韋氏定天位因此行也。凝禮起家五品至今猶存。　　今上既誅韋氏擢用賢俊改中宗之政依貞觀故事有志者莫不想望太平。中書令元之、侍中璟、御史大夫構、河南尹傑皆一時之選時人稱姚、宋、畢、李焉。　　張同州沛之在州也任正名為錄事劉幽求為朝邑尉。沛奴下諸官而獨呼二公為劉大、任大若平常之交。　　今上之誅韋氏沛兄涉為殿中監見殺并令誅沛。沛將出就州正名時假在家聞之遽出曰「朝廷初有大難同州京之佐輔奈何單使一至便害州將請以死守之。」於是勸令覆奏因送沛於獄曰「正名若死使君可憂不然無慮也。」時方立元勳用事於中竟脫沛於難二公之力。　　蕭至忠自晉州之入也蔣大理欽緒即其妹婿送之曰「以足下之才不憂不見用無為非分妄求。」至忠不答。蔣退而曰「九代之卿族一舉而滅之可哀也哉」至忠既至中書令歲餘以誅死。　　開元始年上悉出金銀珠玉錦繡之物於朝堂若山積而焚之示不復御用也。　　姚開府凡三為相而必兼兵部至於軍鎮道里與騎卒之數皆暗能計之矣。　　郭尚書元振始為梓州射洪令徵求無厭至掠部人賣為奴婢者甚眾。武后聞之使籍其家唯有書數百卷。后令問資財所在知皆以濟人於是奇而免之。後為涼州都督路不拾遺。藩國聞其風多請朝獻。自國家善為涼州者郭居其最。　　今上之初吐蕃傾國作寇某官薛訥為元帥以禦之大捷而還時有賀者退曰「薛公謙而有禮宜有凱旋。」　　故事每三月三日、九月九日賜王公以下射中鹿賜為第一院賜綾其餘布帛有差。至開元八年秋舍人許景先以為徒耗國賦而無益於事罷之其禮至今遂絕。　　京城諸州邸貞觀初所造。至開元初李尚書入悉賣與居人以錢入官。　　崔湜之為中書令河東公張嘉貞為舍人湜輕之常呼為「張底」。後曾商量數事意皆出人右湜驚美久之謂同官曰「知無張底乃我輩一般人此終是其坐處。」湜死十餘載河東公竟為中書焉。　　東封之歲洛陽平御路北市東南隅得銘漢丞相長史朱買臣墓云「蓍言市千載之後阿誰是」　　十七年丞相源乾曜、張說以八月初五今上生之日請為千秋節百姓祭皆就此日名為「賽白帝」。羣臣上萬歲壽王公戚里進金鏡綬帶士庶結絲承露囊更相遺問。　　十九年春詔州縣社及奠並不得用牲牢薦脯醢而已。十九年夏詔京都置太公廟於孔子廟之西以秋春仲月上戊日致祭漢留侯張良配享置令丞、錄事各一員。　　洛陽畫工解奉先為嗣江王家畫壁像未畢而逃。及見擒乃妄云「功直已相當。」因於像前誓曰「若負心者願死為汝家牛。」歲餘奉先卒。後歲餘王牸產一騎犢有白文於背曰「解奉先」觀者日夕如市。時今上二十年也。　　后土祠隔河與梁山相望舊立山神像以配座如妃匹焉。至開元中年始別建室而遷出之或云張燕公之為也。　　懷州北有丹水其源出長平山下。傳云秦殺趙卒其水變赤因以為名。今上始幸太原知其故詔改為懷水潼津關為周密。　　開元初司農卿姜師度引洛水灌朝邑澤盡發以修堤堰墓為水所湍擊今寖頹削焉。　　崔潞府日知歷職中外恨不居八座。及為太常於都寺廳事後起一樓正與尚書省相望人謂之「崔公望省樓」。　　俗五月五日為競渡戲自襄州已南所向相傳云屈原初沉江之時其鄉人乘舟求之意急而爭前後因為此戲。　　晉謝靈運鬚美臨刑施為南海祗洹寺維摩詰鬚。寺人寶惜初不虧損。中宗朝安樂公主五日鬥百草欲廣其物色令馳驛取之。又恐為他人所得因剪棄其餘遂絕。　　雲陽縣界多漢離宮故地有樹似槐而葉細土人謂之「玉樹」。楊子雲《甘泉賦》云「玉樹青葱」後左思以雄為假稱珍怪蓋不詳也。　　江寧縣寺有晉長明燈歲久火色變青而不熱。隋文帝平陳已訝其古至今猶存。　　舊人皆服袞巾至周武始為四脚國初又加巾子焉。　　高齊蘭陵王長恭白類美婦人乃著假面以對敵與周師戰於金墉下勇冠三軍齊人壯之乃為舞以效其指麾擊刺之容曰「代面舞」也。　　靈州鳴沙縣有沙人馬踐之輒鎗然有聲。持至他處信宿之後而無復聲矣。　　今開通元寶錢武德四年鑄其文歐陽詢率更所書也。　　王右軍《蘭亭序》梁亂出在外陳天嘉中為僧永所得。至太建中獻之宣帝。隋平陳日或以獻晉王王不之寶。後僧果從帝借搨。及登極竟未從索。果師死後弟子僧辯得之。太宗為秦王日見搨本驚喜乃貴價市大王書《蘭亭》終不至焉。及知在辯師處使蕭翊就越州求得之以武德四年入秦府。貞觀十年乃搨十本以賜近臣。帝崩中書令褚遂良奏「《蘭亭》先帝所重不可留。」遂秘於昭陵。　　晉平南將軍侍中王廙右軍之叔父工草隸飛白祖述張衛法。後得索靖書「七月二十六日」一紙每寶翫之。遭永嘉喪亂乃四疊綴於衣中以過江今蒲州桑泉令豆盧器得之疊迹猶存。　　王右軍《告誓文》今之所傳即其藁草不具年月日朔。其真本云「維永和十年三月癸卯朔九日辛亥。」而書亦真小。開元初年潤州江寧縣瓦官寺修講堂匠人於鴟吻內竹筒中得之與一沙門。至八年縣丞李延業求得上岐王岐王以獻帝便留不出。或云後却借岐王。十二年王家失火圖書悉為煨燼此書亦見焚云。　　盧黃門思道仕高齊久不得進時和士開方貴寵用事或謂盧曰「何不一見和王」思道素自高欲往恐為人所見乃未明而行。比至其門立者眾矣盧駐轡望之彼何人斯森然而與槐柳齊列。因鞭馬疾去。有過盧黃門思道者見一胡人在座問此何等答曰「從兄浩。」反語盧浩尚為老胡。　　梁常侍徐陵聘於齊時魏收文學北朝之秀收錄其文集以遺陵令傳之江左。陵還濟江而沉之從者以問陵曰「吾為魏公藏拙」。
---
補遺隋末有河間人皻鼻使酒自號郎中每醉必毆擊其妻。妻美而善歌每為悲怨之聲輒搖頓其身。好事者乃為假面以寫其狀呼為「踏搖娘」今謂之「談容娘」。見今本《劉實客嘉話錄》又見《類說》五四《嘉話》題為「踏搖娘」。煬帝宴羣臣以唐高祖面皺呼為「阿婆」。高祖歸不悅以語竇后后曰「此吉兆。公封於唐唐者堂也阿婆即是堂主。」高祖大悅。見《類說》五四《嘉話》、《绀珠集》十《嘉話》均題為「阿堂婆主」。隋煬帝鑿汴河自製《水調歌》。見《類說》五四《嘉話》題為「水調歌」《绀珠集》十《嘉話》題為「水調」。隋楊素破突厥文帝賜以萬釘寶帶。見《绀珠集》十《嘉話》題為「萬釘寶帶」。吳郡獻松江鱸煬帝曰「所謂金虀玉膾東南佳味也。」見《绀珠集》十《嘉話》題為「金虀玉膾」。鄭公嘗出行以正月七日謁見太宗太宗勞之曰「卿今日至可謂人日矣。」見今本《劉實客嘉話錄》。左史東方虬每云「二百年後乞與西門豹作對。」《太平廣記》二一引《異纂》亦見《唐語林》卷五今本《劉實客嘉話錄》亦載此條。唐太宗問高州首領馮盎云「卿宅去沉香遠近」對曰「宅左右即出香樹然其生者無香唯朽者始香矣。」《太平廣記》四一四引《異纂》。李淳風奏「北斗七星官化為人明日至西市飲酒。」使人候之有僧七人共飲二石太宗遣人召之七人笑曰「此必李淳風小兒言我也。」忽不見。見《類說》二六《異纂》、《绀珠集》三《異纂》。齊吳均為文多慷慨軍旅之意梁武帝被圍臺城朝廷問均外禦之計怯怛不知所答啟云「愚計速降為上計。」見《說郛》六七《異纂》、《說郛》三八《傳載》。齊宜都王鏗三歲喪母。及有識問母所在左右告以早亡便思慕蔬食祈請幽冥求一夢見。至六歲夢見一婦人謂之曰「我是汝之母。」鏗悲泣。旦說之容貌衣服事事如平生也。《太平御覽》四一一引《小說》。人妄告東宮。見《資治通鑑》一九一《考異》引劉餗《小說》。牛弘煬帝之在東宮也數有詩書遺弘弘亦有答。及嗣位之後嘗賜弘詩曰「晉家山吏部魏世盧尚書。莫言先哲異奇才亦佐余。學行敦時俗道素乃沖虛。納言雲閣上禮儀皇運初。彝倫欣有敍垂拱事端居。」《太平御覽》五九一引《國朝傳記》。元萬頃初為契苾何力征高麗管記作檄書云「不知守鴨綠之險。」莫離支報云「謹聞命矣。」遂移兵固守官軍不得入萬頃坐流嶺南。《太平御覽》五九七引《國朝記傳》。當即《傳記》。郭正一為李英公征遼管記勣還曰「此段行我錄郭正一可笑事雖滿十卷猶未能盡。」見《類說》六《傳記》題為「郭正一可笑事」。漢明帝時劉晨、阮肇同入天台見二女出胡麻飯、山羊脯設桃及酒甚美。踰年乃歸鄉里皆變推尋其家已經七代孫也。見《類說》六《傳記》題為「劉晨阮肇」。後魏末周齊交爭周人貧甚嘗獲一齊卒喜曰「得一將。」「何以知之」曰「著繒禪。」見《绀珠集》十《傳記》題為「著繒禪」。李龜年善羯鼓玄宗問卿打多少枚對曰「臣打五十杖訖。」上曰「汝殊未我打却三豎櫃也。」後數年又聞打一豎櫃因錫一拂枚羯鼓棬。《太平廣記》二五引《傳記》。
